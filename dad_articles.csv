टीवी है ज़रूरी: उमेश तिवारी ‘विश्वास’ का व्यंग्य,"एक ज़माने में जब मुल्क में टी वी अवतरित हुआ उसे दूरदर्शन के नाम से जाना गया. मालूम नहीं उसका यह नाम  दूर के दर्शन करवाने के कारण पड़ा या ये कोई चेतावनी रही कि इसे दूर से ही देखें. तथापि इसके प्रादुर्भाव से नवाज़े गए घर उस काल के इतिहास में सामुदायिक एकता और सौहार्द केन्द्र के रूप में दर्ज़ होने चाहिये, होंगे ही.  मेहमान एक नियत समय पर टी वी युक्त घर पर आते, इसका सुख लूटते और निकल लेते. यदा-कदा  चाय-पानी या फलों के कटे टुकड़ों का इंटरवलीय अनुष्ठान होता तो गदगद होकर लौटते.तबके दर्शकों का ध्यान प्रोग्राम के साथ मेज़बान के उच्चतर मानवीय गुणों और  ड्राइंग रूम में  रखे गए  फर्नीचर इत्यादि  की  गुणवत्ता, सुंदरता  वगैरा पर भी होता था, जिससे टी आर पी साझा हो जाती होगी. शायद तब पड़ोसी के मन में जगा ईर्ष्या भाव टी वी का एकमात्र नेगेटिव पॉइंट रहा होगा वरना हिन्दू-मुसलमान, सिख-इसाई समान रूप से पुण्य या पाप के भागी होने चाहिएं. हैं भी.अरसे तक सरकारी लालन-पालन में परवरिश होने से शायद मनोरंजन के विशेषज्ञों ने इसको ‘बुद्धू बक्सा’ करार दे दिया. उन्होंने न केवल टी वी को बुद्धू बताया, ख़ुद को तीसमारखाँ भी समझा. वो इसके कान उमेठ कर, चुटिया को टेढ़ा-सीधा घुमा कर अपनी विशेषज्ञता जस्टिफाई करते रहे. गृहस्वामिनी भी उसे पिंजरे के तोते सा प्यार देती, अपने सामाजिक विमर्श में उसका ज़िक्र ले आती; ‘‘बेटा अपनी मम्मी को बता दियो संडे को हम सनीमा जा रहे हेंगे, वहीं से नन्नू के ननिहाल चले जावेंगे. तुम्हारे तईं चाबी छोड़ जाते पर बल्लू जी के बच्चे बड़े उजड्ड हेंगे, तारों की खेंचम-खैंची न कर देवें..”  वो अपने बुद्धू को स्टैंड के शटर प्लस क्रोशिया कवर और हैरिसन ताले की त्रिस्तरीय एक्स कैटेगरी की सुरक्षा में छोड़ कर चले जाते. जाते-जाते सब्ज़ी के ठेले वाले को बताना नहीं भूलते ‘भइया ज़रा नज़र रखियो, घर में टी वी वगैरा पड़ा है.’इस दौरान वो ढके-ढके अकलमंद होता गया, उसने रंग बदल लिया, बाहर से अपने तार जोड़ लिए. पहले चैनल के नाम पर गोयल की दुकान का लोहे का गेट था जो खोलते बंद करते चौबीस घंटे में बस दो बार चिंघाड़ता था, अब वो कुछ ना बेचता, सौ-सवासौ चैनल घर-घर चिल्लाते फेरी लगा रहे. पापा, मम्मी अपने चैनल पकड़ मस्त हेंगे और शेष बुद्धू बक्सा नन्नू के दिल के रस्ते दिमाग़ में घुस गया हैगा. अब कान जो है, नन्नू के उमेठे जावें और टी वी रिमोट से चलावें.पिछले कुछ सालों में जैसे-जैसे देश की जी डी पी घटी है, टी वी प्रकोप अभूतपूर्व दर से बढ़ा है. उसका दखल सरकार से भी बड़ा है. उसने बताया कि हर एक फ़्रेंड ज़रूरी होता है तो सबने नए-पुराने दोस्तों के सम्मान में हज़ारों नए सिम ख़रीद डाले. जिसे जो बेचना था वो घर-घर विराजमान बक्से की किरपा से बेचता चला गया. ख़बरिया चैनलों ने वो कर दिखाया जो इतिहास में पहले कभी न हुआ. उन्होंने आलू को चीकू बता कर उसे फलों के राजा के रूप में स्थापित कर दिया. अब वो आलू राजा को नए-नए वस्त्रों में लपेट कर देश के लिए ज़रूरी बता रहे हैं. बतोलों की बहार और भजनों की भरमार है. एंकर प्यार के नग्मों से नफ़रत खोज कर दिन-रात बजाते हैं, बताते फ़रमाइशी हैं. अंगना से प्रेम करो पर दिया से नफ़रत ज़रूरी है. आत्महत्या को हत्या और बलात्कार को सत्कार बना रहे हैं. आप हैं कि स्मार्ट हो चुके टीवी को अब भी बुद्धू बक्सा मान रहे हैं.–उमेश तिवारी ‘विश्वासलेखक की यह कहानी भी पढ़ें: पीन सुंदरी: उत्तराखण्ड की नायिका कथाहल्द्वानी में रहने वाले उमेश तिवारी ‘विश्वास‘ स्वतन्त्र पत्रकार एवं लेखक हैं. नैनीताल की रंगमंच परम्परा का अभिन्न हिस्सा रहे उमेश तिवारी ‘विश्वास’ की महत्वपूर्ण पुस्तक ‘थियेटर इन नैनीताल’ हाल ही में प्रकाशित हुई है.हमारे फेसबुक पेज को लाइक करें:  काफल ट्री वाट्सएप ग्रुप से जुड़ने के लिये यहाँ क्लिक करें: वाट्सएप काफल ट्रीकाफल ट्री की आर्थिक सहायता के लिये यहाँ क्लिक करें  ",satire,1,https://www.kafaltree.com/wp-content/uploads/2019/02/34830159_1986292681427355_410858701839138816_n-238x300.jpg,7 minutes
देवीधुरा का पान और नेता बहादुर – सच्ची घटना पर आधारित उमेश तिवारी ‘विश्वास’ की कहानी,"ShareTweetWhatsApp871 Sharesवो मरने ही आया था यहाँ. देवीधुरा पहाड़ की चोटी पर बना ग्राम देवता का वह मंदिर अब खंडहर में तब्दील हो चुका था. आधी गिर चुकी दीवाल से पीठ लगा पानदेब भूखे पेट की ऐंठन को दबाने का भरसक प्रयत्न कर रहा था. पिछली रात से कुछ खाया-पिया नहीं था उसने. देह की जलन असह्य हो चली थी. लगातार खुजाने से शरीर में जगह-जगह से लहू चुहचुहा कर टपकने लगा था. पलकों तक फैल चुकी चेहरे की सूजन अब दृष्टि का दायरा बाधित करने लगी थी जिससे सब कुछ धुंधला दीख रहा था. वो बदहवास होकर अपने हाथ-पाँवों पर मिट्टी मलने लगा. Pan Bahadur Devidhura Story Umesh Tewari Vishwasपानदेब अपनी पत्नी और दो छोटे-छोटे बच्चों को सोता छोड़ अपने गाँव स्यूड़ा से भाग आया था. लगभग दो हफ़्ते पहले उसकी देह पर कुछ मामूली दाने उभरे जो देखते-देखते बड़े होकर सारे बदन पर फैल गए. पूरा शरीर लाल भभूका बन गया. चेहरा बंदर की तरह लाल हो गया. साँस लेने में भी तकलीफ़ होने लगी. औरत ने सेंटर से कुछ गोलियां लाकर खिलाईं पर बेअसर रहीं. एक पड़ोसी ने भैंसिया पित्त बताये तो उसके शरीर पर भैंस का गोबर मला गया पर हालत सुधरने के बजाय ज़्यादा ख़राब हो गई. अब त्वचा जगह-जगह से फट रही थी. झाड़-फूँक करवाने से भी आराम नहीं मिला. उल्टा, जाते-जाते जगरिया हिदायत दे गया कि उसके बदन को कोई हाथ से न छुए. बीमारी के चंगुल में आने से पहले वह सपत्नीक निर्माणाधीन सड़क पर पी डब्लू डी गैंग में काम कर रहा था. इस हालत में पानदेब के लिए न काम करना संभव था न उधार सामान जुटाना. बच्चों को साथ लेकर औरत काम पर चली जाती तो पानदेब का दिन काटे न कटता. उसकी रहस्यमय बीमारी की बात स्यूड़ा और आसपास के गाँवों में फैलते देर नहीं लगी. झोलाछाप डाक्टर का इलाज भी जब कारगर न हुआ तो उसने पानदेब की बीमारी को ‘डबल छूत’ डायग्नोस कर दिया. इससे पानदेब का संपर्क शेष विश्व से लगभग समाप्त हो गया. गांव वालों ने उसके घर के पास से आवाजाही भी कम कर दी. इस तरह बहिष्कृत किये जाने की पीड़ा पानदेब लिए अझेल हो चली थी. उसने फ़ैसला किया कि वह गाँव में किसी क़ीमत पर नहीं रहेगा. न हो, किसी ऊँची धार से खाई में कूद कर जान दे देगा ताकि अंतिम संस्कार के लिए भी किसी को उसका शरीर न मिले. सोती पत्नी पर उसने निगाह डाली, उसका चेहरा कंबल से ढका हुआ था और दोनों बच्चे उससे चिपट कर सो रहे थे. पानदेब की आंखें भर आईं और गला रुँध गया. धुंवैले कमरे को दो भागों में बाँटती डोर पर लटकी पत्नी की पुरानी धोती को उसने सिर पर डाल लिया और मुँह-अंधेरे ही गाँव से निकल गया. उसका अनुमान था उसे किसी ने नहीं देखा. हाँफते-काँपते तीन-चार मील की खड़ी चढ़ाई पार कर पानदेब दोपहर बाद देवीधुरा पहाड़ की चोटी पर पहुंच गया. Pan Bahadur Devidhura Story Umesh Tewari Vishwasखंडहर पर जहां उसने पीठ टिकाई थी उसके पीछे तीन विखंडित दीवारों के मध्य मूर्ति स्वरुप एक गंगलोड़ स्थापित था. पास ही तेल-कालिख से चीकट लोहे का त्रिशूल कम दीपक औंधा पड़ा था जो यह बताने को काफ़ी था कि ये किसी लोक देवता का मंदिर रहा होगा. देवदार की लंबी-लंबी डालियाँ खंडहर को जैसे छा रहीं थी. पानदेब के मन में देवदार की शाखा पर पत्नी की धोती से फाँसी खा लेने का विचार उभरा. उधरी दीवाल पर चढ़कर वह आसानी से धोती का फंदा बनाकर लटक सकता था लेकिन मंदिर में आत्महत्या करने को उसके संस्कार गवारा न कर पाए. उसने फाँसी का विचार त्याग दिया ‘यदि उसे बाघ खा जाए तो उससे अच्छी मौत क्या होगी! इस भासी जंगल में रात को बाघ अवश्य आता होगा,’ उसने जैसे अपने आप से कहा. पत्नी की धोती को कंधे से  हटाकर पेट पर कसकर लपेट लिया उसने. अब जबान बुरी तरह सूख रही थी और साँस लेने में काफ़ी कष्ट होने लगा था. विक्षिप्तों जैसी अवस्था में उसने पास उगे झाड़ पर झपट्टा मारकर पत्तियां तोड़ ली और चबा कर खाने लगा. पत्तियों का रस गले से उतरते ही उसे मूर्छा सी आने लगी. लगा अंत आ गया. दीवाल से सटकर सीधे बैठने की बड़ी कोशिश की उसने मगर पीठ को रगड़ता हुआ वह एक ओर लुढ़क गया.पानदेब की चेतना लौटी तो सुबह हो चुकी थी. उगते सूरज का निमैला घाम उसके शरीर को ऊर्जा दे रहा था. उसे आश्चर्य हुआ कि वह सब कुछ साफ़-साफ़ देख पा रहा है. हाथों से चेहरा छुआ तो सूजन कम महसूस हुई. पलकों का भारीपन जा चुका था. शरीर में पहले सी जलन और खुजली भी नहीं थी. महिनों बाद उसे अंतहीन लगने वाली बेचैनी से राहत मिली थी. पानदेब को पहली बार अपने रोगमुक्त हो सकने की संभावना नज़र आने लगी. तालू सूखने का आभास होते ही उसका ध्यान उस पौधे की ओर गया जिसकी पत्तियाँ चबाते हुए उसे नींद आ गई थी. अनायास ही उसके हाथ झाड़ की तरफ़ बढ़ गए. वो कुछ देर तक उसकी पत्तियों को सहलाता रहा और फिर पागलों की तरह झाड़ को बाहों में समेट कर दहाड़ें मार कर रोने लगा.गाँव में बेसहारा छूटे मासूम बीबी-बच्चों का ध्यान आते ही उसकी जीने की इच्छा बलवती हो उठी.धार के बाएं छोर से ऊपर चढ़ते जानवरों के गले की घंटियों के स्वर घाटी में गूंज रहे थे. कुछ ही देर में ग्वाले की ‘आ ले ले’ सुनाई पड़ी. ग्वाले की आवाज़ सुनते ही पानदेब के मन में खलबली सी मच गई. वह आवाज़ की दिशा में लगभग दौड़ पड़ा लेकिन कुछ कदम चलकर रुक गया, ‘क्या होगा अगर ग्वाले ने उसकी बीमार त्वचा देखकर मुँह न लगाया तो ?’ तिरस्कार की कल्पना मात्र से उसका हृदय विषाद से भर गया. उसे भूख लगी थी, लगा ये ख़तरा तो उठाना ही पड़ेगा. भूख और आशंकाओं से जूझता पानदेब धोती को सिर से कमर तक कम्बल की तरह लपेट कर, आवाज़ की दिशा में चल दिया. Pan Bahadur Devidhura Story Umesh Tewari Vishwas***उत्तरांचल राज्य बनने की घोषणा हो गई थी. राज्य आंदोलन से जुड़े तमाम संगठनों और लोगों के लिए यह एक बड़ी जीत थी. आम जनता के बीच भी हर्षोल्लास न सही एक उम्मीद का माहौल अवश्य बन गया था. अधिकांश इसे एक छोटे पर्वतीय राज्य का उदय मान रहे थे. सुखाभास ऐसा कि थोड़ी देर के लिए आंदोलन की शहादतों का दर्द भी नेपथ्य में चला गया. उत्तरांचल क्षेत्र के जिन नेताओं का उत्तर प्रदेश की राजनीति में दखल था उन्हें नए राज्य में अपने शानदार राजनीतिक भविष्य की संभावनायें दीख रहीं थी. हालांकि जानकार हर सेक्टर में रोज़गार बढ़ने की भविष्यवाणी कर रहे थे लेकिन राजनीति में भारी स्कोप माना जा रहा था. वैसे तो राज्य आंदोलन ने सैकड़ों नेता पैदा कर दिए पर बड़े राजनीतिक दलों से जुड़े नेतागण बावले हुए जा रहे थे, आख़िरकार सरकार तो पार्टी की ही बननी होती है. दूसरी ओर आंदोलन में अगुवा रहे क्षेत्रीय दलों के लीडर राज्य निर्माण का श्रेय लेने को जनसभाओं के माध्यम से अपनी दमदार उपस्थिति दर्ज़ करवा रहे थे.  उन्हें अपना भविष्य उज्ज्वल ही नहीं, पकड़ में भी नज़र आ रहा था. मन की क्यारी में सत्ता का अनदेखा पौधा अंकुरित हो मीठी-मीठी गुदगुदी कर रहा था. वो रात के रात दिल्ली-लखनऊ दौड़ पड़ते. ऊपर वाले, नीचे वाले, बीच वाले अपनी दावेदारी एक सीढ़ी ऊँची करके पेश करते. मोटे तौर पर ब्लॉक प्रमुख स्तर के नेता विधायकी का सपना देख रहे थे और उत्तर प्रदेश में विधायक-मंत्री रहे  मुख्यमंत्री पद के स्वाभाविक दावेदार बन कर उभर रहे थे. कुल मिलाकर अब उत्तरांचल में नेतागिरी का स्वर्णिम काल तय था. यहाँ की राजनीति में अभी खर्चे का या कहें निवेश का टाइम था.बहादुर सिंह की छवि पैसे वाले असामी की है. पहाड़ में उसकी सौ-डेढ़ सौ नाली पुश्तैनी ज़मीन और तराई में पचीस एकड़ का फार्म है. मुख्य धंधा खड़िया पाउडर बनाने और रेता-बजरी ठेके का है. अधिकांश संपत्ति और रसूख बहादुर सिंह के स्वर्गवासी पिता का कमाया हुआ है जिनको इलाक़े में लोग पधान जी के नाम से जानते हैं. खनन के व्यवसाय में अच्छा मुनाफ़ा है पर अपराध बहुत है. कुछ समय पहले उसके बिजनेस पार्टनर की डम्पर के नीचे आकर रहस्यमय मौत हो गई थी. कहते हैं, इसमें ख़ुद बहादुर का हाथ था लेकिन रिपोर्टों आदि में उसका नाम कहीं नहीं आया. मामले की सी बी आई जाँच का मुद्दा भी विरोधी उठाते रहते हैं. उसके ड्राइवर पर चल रहे ग़ैर इरादतन हत्या के मुकदमे में अभी फ़ैसला नहीं आया है. राजनीतिक दायरे में बहादुर की अच्छी पकड़ है. ज़िले के अधिकारियों से वह मधुर संबंध बना कर रखता है. कुछ के साथ तो रोज़ का उठना-बैठना है. उसके ज़्यादातर काम एक फ़ोन पर हो जाते हैं. स्थानीय विधायक उसके ससुरालियों का नज़दीकी रिश्तेदार है. वो बहादुर को अपनी पार्टी में शामिल होने के कई ऑफर दे चुका है. पॉलिटिक्स का कीड़ा बहादुर के अंदर कॉलेज की पढ़ाई के दौरान से था. उसने छात्र संघ का एक चुनाव भी लड़ा लेकिन मामूली वोटों से हार गया. दरअसल, उसका झुकाव मुख्य राष्ट्रीय दलों की ओर न होकर एक रीजनल पार्टी की ओर था. हालाँकि, चंदा वह सभी को देता रहा है पर इस क्षेत्रीय दल के एक बड़े नेता को आंदोलन के दौर से ही ख़ासी आर्थिक मदद करता आया है. पार्टी का मैदानी क्षेत्र का कार्यालय आज भी नैनीताल रोड पर स्थित उसके भवन से ही चलता है. यह समय बहादुर सिंह के लिये भी अतिरिक्त भागदौड़ करने का था. परेशानी की बात ये थी कि बहादुर सिंह बीमारी की चपेट में आ गया था. रोग असाध्य न था किंतु वो नहीं चाहता था कि बात आम हो जाये. उसे ख़ूनी बवासीर हो गई थी, न चलते बनता था न बैठते. दिल्ली के एक मशहूर डॉक्टर का इलाज भी चल रहा था जो उसे निकट भविष्य में ऑपरेशन करवाने की सलाह दे चुका था. Pan Bahadur Devidhura Story Umesh Tewari Vishwas***प्रांतीय राजमार्ग पर जिस स्थल से  देवीधुरा पैदल मार्ग आरंभ होता है वहां पिछले कुछ महीनों में काफी विकास हुआ है. रास्ते के शुरुआती पचास-साठ फुट तक लाल ईटों का खड़ंजा हो गया है. ग्रामसभा ने बल्लियों और रस्सियों की मदद से पाँच रुपए सहयोग राशि वाली पार्किंग भी बनवा दी है. सड़क के दोनों ओर कई छोटी-छोटी दुकानें खुल गई हैं जहां चाय, मैगी, बन-मक्खन से लेकर कोल्ड ड्रिंक और मिनरल वाटर की बोतलें दिन के 12-15 घंटे उपलब्ध हैं. इधर ग्राम सभा के सौजन्य से तयशुदा दरों पर दो पहाड़ी घोड़ियों और दो डोलियों की सुविधा भी मुहैया करवाई जा रही है. हालाँकि पानदेब अपनी दवा का कोई दाम नहीं लेता तब भी अधिकतर लोग दरबार में खाली हाथ नहीं जाते. ऐसे श्रद्धालुओं के लिए यहां दुकानों पर फल-फूल, अगरबत्ती, बताशे, पीतल की घंटियां आदि मिलती हैं. एक आइटम जो हर दुकान पर उपलब्ध है वह है हरे रंग की ज़नानी धोती. मान्यता है कि दरबार में हरी धोती चढ़ाने से जड़ी का असर तेज़ी से होता है. लोग श्रद्धानुपात में रेशमी साड़ी, साधारण साड़ी, मामूली धोती या हरे अंगोछे संग नकद भेंट चढ़ाते भी देखे गए हैं. पिछले दिनों पानदेब से दवा लेने सत्ताधारी दल के एक मझोले कद के नेता पहुंचे थे.  यह देखकर कि दवा वितरण रद्दी अख़बार की पुड़िया में हो रहा है उन्होंने तुरंत एक छोटी सी काग़ज़ की थैली बनवा दी जिससे जनता और पानदेब दोनों को सहूलियत हो जाये. यह ख़ूबसूरत छोटा सा रंगीन लिफ़ाफ़ा था जिस पर उन्होंने अपनी पार्टी का चुनाव निशान भी बनवा दिया. व्यवस्था यह बनी कि जो भी व्यक्ति बूटी लेने चोटी पर जा रहा हो अपना लिफ़ाफ़ा नीचे से साथ ले जाए. उसे दरबार में देकर बदले में पानदेब के हाथ से जड़ी वाला लिफ़ाफ़ा प्राप्त कर ले. एक प्रकार से ये रजिस्ट्रेशन की व्यवस्था बन रही थी जिसकी अभी अनिवार्यता नहीं थी. लाभार्थियों के बीच ऐसा विश्वास आम था कि श्रेष्ठ परिणाम हेतु बीमार व्यक्ति स्वयं पानदेब के हाथों से दवा की पुड़िया ग्रहण करे. इससे भी महत्वपूर्ण यह कि जड़ी हर रोग पर समान रूप से असरकारी बताई जा रही थी. पानदेब को जड़ी-बूटी के रूप में यह सिद्धि कैसे प्राप्त हुई इस बाबत उसके गाँव के ही समाजसेवी शाह जी द्वारा समाचार पत्रों को दिये गये विवादास्पद साक्षात्कार की बड़ी चर्चा थी. जिसमें उन्होंने बताया था कि ‘पान देव बाबा बनने से पूर्व, पूजा-पाठ वाला एक संस्कारी व्यक्ति था. अचानक एक महात्मा फ़क़ीर उससे टकरा गया. फ़क़ीर ने उसे हरे रंग की एक ज़नानी धोती भेंट की और कहा ‘इससे जिस वनस्पति को ढकेगा वो अमृत हो जाएगी. जब तक तू इसका उपयोग निःशुल्क लोककल्याण के लिये करेगा, ये शक्ति तेरे पास रहेगी.’ महात्मा चले गये तो पानदेब ने धोती को अपने सिर पर धारण कर लिया. धोती सिर पर धरते ही उसके शरीर से प्रकाश निकलने लगा, चेहरे की कांति सूरज से टक्कर लेने लगी. अगले ही दिन वो अपने बच्चों को आशीर्वाद देकर ब्रह्ममुहूर्त में घर से निकल गया और देवीधुरा के शिखर पर जाकर समाधिस्थ हो गया. आज उसी पवित्र स्थल से दिन-रात मानवता की सेवा कर रहा है.’ दैनिक समाचार पत्रों में इस स्वानुभूत आख्यान पर आधारित रिपोर्ट छपने के बाद चमत्कारी दवा की पुड़िया लेने आसपास के क्षेत्रों से ही नहीं उत्तराँचल के दूर-दराज इलाक़ों, उत्तर प्रदेश, मध्य प्रदेश आदि राज्यों से भी लोग खिंचे चले आ रहे थे. बच्चे, बूढ़े, जवान, प्रोफ़ेसर, डॉक्टर, दुकानदार, नेता, अभिनेता लगभग सभी वर्गों के लोग अब यहां पहुँच रहे थे. हर किसी को कोई न कोई छोटी-बड़ी बीमारी थी और इलाज इतना सस्ता और आसान था. बस दो दिन का व्रत जिसमें दवा के सिवा और कुछ नहीं खाना-पीना.***बहादुर सिंह जब देवीधुरा रिसेप्शन सेंटर पहुँचा उसका ज़ख्म बुरी तरह दर्द कर रहा था. उसका पी ए कम ड्राइवर रमेश साथ था. उनको भुवाली एक निमंत्रण में हाज़िरी लगानी पड़ी जिस कारण यहाँ देरी से पहुँचे थे. उन्हें पैदल ही चोटी पर जाना था क्योंकि बहादुर घोड़ी पर सवारी करने की स्थिति में न था और डोलियाँ उपलब्ध नहीं थीं. रमेश पानी की बोतल और धोतियां ख़रीद लाया, साथ जड़ी के लिए दो लिफ़ाफ़े भी ले आया. लिफ़ाफ़े का रंग और उसपर छपा चुनाव चिन्ह देखकर बहादुर का दर्द जैसे बढ़ गया. पानदेब के प्रति हृदय में जो श्रद्धा भाव था उसे भी झटका सा लगा. उसने मुँह बिचकाते हुए कहा, “स्साली, यहाँ भी पॉलिटिक्स !”पानदेब देवदार वृक्ष के नीचे पत्थरों के चबूतरेनुमा ढेर पर बैठा था. लोग दाहिनी ओर के गलियारे से गुज़रते हुए उसके हाथ से दवा की पुड़िया लेते और आगे मंदिर की ओर बढ़ जाते. श्रद्धालु चढ़ावे की सामग्री मंदिर के प्रांगण में रख देते और यू टर्न लेकर परिक्रमा सी करते हुए पानदेब के बायीं ओर से वापस आ जाते. लोगों के अभिवादन के उत्तर में वह हाथ जोड़कर बस मुस्कुरा देता. मंदिर के ऊपर नालीदार चादरों की छत पड़ चुकी थी. दीवालें कमेट से पुती थीं. भेंट स्वरूप लाई गई धोतियों आदि की थैलियां मंदिर के अंदर और बाहर यूँ ही बिखरी पड़ी  थी. मंदिर की पिछली दीवार से जुड़ी एक कुटिया थी जिसके आँगन में एक अग्निकुंड बनाया गया था. लाइन में बहादुर के आगे पाँच-सात लोग थे जो उसी की तरह दवा लेकर वापस लौटने की जल्दी में लग रहे थे. पुड़िया लेकर वो श्रद्धापूर्वक माथे से लगाते और आगे बढ़ जाते. ये सिलसिला कुछ क्षणों के लिए टूटा जब पानदेब ने कुटिया की ओर गर्दन घुमाकर पुकारा, ‘गोपाल’, और एक युवक कुछ लिफ़ाफ़े लाकर उसके सामने रखे तसले में डाल गया. इस बीच एक महिला को पानदेब ने दवा प्रयोग करने की विधि समझाई, जो सामान्यतः सभी को मालूम थी. संवाद का अंतिम हिस्सा अस्पष्ट सा बहादुर के कानों तक भी पहुँचा, ” दो दिन बरत रखना है” पर वह पानदेब और उसकी जड़ी-बूटी के प्रति अपने मन में घुमड़ रहे सवालों के उत्तर अधिक गहराई से पाना चाहता था. वह अपनी बीमारी पर दवा के असरकारी होने का ठोस आश्वासन चाहता था. कुछ सोचते हुए उसने लाइन में पीछे लगे अंतिम तीन व्यक्तियों को अपने आगे कर दिया.घाटी में साँझ पूरी तरह पसर चुकी थी. सूरज की अंतिम किरणें प्राँगण के देवदार की चोटी से विदा हो रहीं थी. गोपाल ने रौन में बाँज की लकड़ियों का जाल सा बुन दिया. बहादुर और रमेश भाप उगलते गिलासों से चाय सुड़क रहे थे. पानदेब हाथ में चाय का गिलास पकड़े आग के पास लौट आया “हाँ, कक..क्या पूछना चाह रहे थे सस..साब?” बहादुर को उसके हकला कर बोलने पर आश्चर्य हुआ, वह समझता था पानदेब प्रवचन का माहिर होगा. कुछ इधर-उधर की बातें करने के बाद बहादुर अपने मुद्दे पर आया, “महाराज यो बतावा, तुम हर रोग के लिए एक ही दवाई देते हो, मरीज़ दवा से ठीक होता है या महात्मा जी के आशीर्वाद से ?” पानदेब ने चाय का गिलास नीचे रख दिया और रौन में सुलगती लकड़ियों को व्यवस्थित करने लगा, “मुझे क्या पता साब, लोग आते हैं दद..दवाई ले जाते हैं, उनको फैदा हो रहा होगा” बहादुर उसके उत्तर से संतुष्ट नहीं हुआ, चिढ़ कर बोला “अरे पंडित जी हम तुमसे बातचीत करने को इतनी देर तक यहाँ रुके हैं, तुमको जो सिद्धि प्राप्त है उसके बारे में तो कुछ बताओ कम से कम वो चमत्कारी धोती के दर्शन ही करा दो.” पानदेब ने धधकती आग से निगाहें उठा कर बहादुर की आँखों में देखा और निहायत ठंडे स्वर में बोला “सिद्धि-फ्फ..फिद्दी कुछ नहीं मालिक, जो झाड़-पताड़ खाने से मेरा रोग ठीक हुआ था ना, मैं उसीकी पुड़िया बनाकर बां बां..बाँट देता हूँ” बहादुर उसकी सरलता से हतप्रभ था लेकिन उसे क्रोध भी आ रहा था, “कैसी बात कर रहे हो यार, दुनिया तुम्हारी पूजा कर रही है. लोग दूर-दूर से चलकर तुम्हारे पास आ रहे हैं, वो तुम पर देवता मान कर विश्वास कर रहे हैं और तुमतुम यहाँ बैठकर लगता है सब को बेवकूफ़ बना रहे हो..हैं?” अग्निकुंड में एक लकड़ी ज़ोर से चटखी.  गोपाल जो अब तक कुटिया के भीतर था अचानक बाहर निकल कर आया और उत्तेजना भरे स्वर में बहादुर से बोला, “तुम क्या जानते हो पनदा के बारे में, हाँ ? तुमारे जिस समाज ने उनको दुत्कारा, उनको बेघर कर दिया वो उसी की सेवा कर रहे हैं, बिना कोई लोभ-लालच केऔर तुम कह रहे हो वो दुनिया को बेकूफ बना रहे हैं ? एक ही दिन गाय-बकरी चराने जंगल नहीं आया होता मैं ना, तो पनदा आज जीवित नहीं होते.यहाँ कैसे-कैसे, बड़े से बड़े लोग आते हैं लेकिन आज तलक किसी ने दाज्यू पर ऐसा इल्जाम नहीं लगाया. तुम कोई नेता-फेता हो शायद. पब्लिक को उल्लू बनाने का ठेका तो तुम्हारा ठैरा. तुम्हारी पोलिटिक्स ठैरी हर मरज का इलाजउखाड़ लेना हमारा जो उखाड़ना है. दवाई लेली ना, अब रवानगी काट लो.”  इस अनपेक्षित हमले से बहादुर सकते में आ गया. रमेश झटके से उठ कर गोपाल की ओर बढ़ा लेकिन बहादुर ने बाजू फैलाकर उसे रोक दिया. गोपाल ग़ुस्से से काँप रहा था.वो रास्ते पर मुड़ चुके तो पानदेब ने संयत भाव से पुकारा, “सस..सैप टौर्च निछ तौ छिलुक लि जावौ.” रमेश ने बैग से टॉर्च निकाल कर उनकी ओर चमका दी. उसके दूसरे हाथ में रिवॉल्वर चमक रही थी. Pan Bahadur Devidhura Story Umesh Tewari Vishwas***देवीधुरा से लौट कर अगली सुबह बहादुर सिंह पहले देर तक अपने वक़ील से फ़ोन पर बात करता रहा, फ़िर रमेश को बुलाकर लंबी मंत्रणा की. अख़बार में आज उसके पार्टनर की मौत पर जाँच की मांग से जुड़ी ख़बर छपी थी जिससे वह कुछ घबराया सा लग रहा था. थोड़ी देर बाद उसने पानदेब से मिला दवा का लिफ़ाफ़ा हथेली पर उछालते हुए मानो उसका वज़न किया और चूम कर माथे से लगा लिया. शाम को शहर के रामलीला मैदान में आयोजित एक समारोह में बहादुर ने अपने साथी-सहयोगियों के साथ वही पोलिटिकल पार्टी जॉइन कर ली जिसका चुनाव निशान पानदेब की बूटी वाले लिफ़ाफ़े पर छपा था. इस अवसर पर अपने संक्षिप्त भाषण में उसने कहा कि वो ‘दैवीय आदेश से पार्टी को जॉइन कर रहा है और जनता की निःस्वार्थ सेवा करने के लिए राजनीति में आया है. अपनी इस पारी की शुरुआत वह दो दिन का उपवास रख कर करना चाहता है आदि.’ तालियों की गड़गड़ाहट के बीच पार्टी के एक वरिष्ठ नेता ने उसके गले में पट्टा डाल कर गर्मजोशी से हाथ मिलाया और ज़ोर से हिलाया. हाईकमान से टिकट का पक्का आश्वासन पाकर अब बहादुर विधायक का चुनाव लड़ने की तैयारी कर रहा है. Pan Bahadur Devidhura Story Umesh Tewari Vishwas–उमेश तिवारी ‘विश्वासलेखक की यह कहानी भी पढ़ें: पीन सुंदरी: उत्तराखण्ड की नायिका कथाहल्द्वानी में रहने वाले उमेश तिवारी ‘विश्वास‘ स्वतन्त्र पत्रकार एवं लेखक हैं. नैनीताल की रंगमंच परम्परा का अभिन्न हिस्सा रहे उमेश तिवारी ‘विश्वास’ की महत्वपूर्ण पुस्तक ‘थियेटर इन नैनीताल’ हाल ही में प्रकाशित हुई है.काफल ट्री के फेसबुक पेज को लाइक करें : Kafal Tree Onlineकाफल ट्री वाट्सएप ग्रुप से जुड़ने के लिये यहाँ क्लिक करें: वाट्सएप काफल ट्रीकाफल ट्री की आर्थिक सहायता के लिये यहाँ क्लिक करेंTags:  DevidhuraHindi StoryStory of PandebUmesh Tewari 'Vishwas'उमेश तिवारी 'विश्वास'कहानीदेवीधुरापानदेब की कहानी  ",satire,1,https://www.kafaltree.com/wp-content/uploads/2019/02/34830159_1986292681427355_410858701839138816_n-238x300.jpg,7 minutes
उमेश तिवारी ‘विश्वास’ की कहानी चूहा,"ShareWhatsAppTweet892 Sharesवहाँ ज़रूर कुछ अनोखा था. ड्राइव वे की तरफ़ वाला दरवाज़ा आधा खुला और मेरी पत्नी ने दबी ज़ुबान में पुकारा, “ओ सुनो..जल्दी बाहर आओ, तुमको एक चीज़ दिखाती हूं.” मामला फल-सब्ज़ी का होता तो निश्चित ही इस ड्रामाई अंदाज़ की आवश्यकता न पड़ती. उसके स्वर में छुपे कौतूहल को पढ़ना मेरे लिए ज़्यादा मुश्किल न था. वहाँ सचमुच कुछ अनूठा होना चाहिए, मैंने सोचा. हम थोड़े समय के लिए बंगलुरु आ गए थे. मैं कंपनी के काम से यहां आया था. यही कोई छह-एक महीने का असाइनमेंट था. कंपनी का मुख्य कार्यालय नागरभावी इलाक़े में था दूसरा हेब्बाल में. हम लोग ऑफिस के आसपास एक सर्विस अपार्टमेंट खोज रहे थे कि दफ़्तर में   मनीष सनवाल से मुलाकात हो गई. उसका परिवार अरसे से बंगलौर में निवास कर रहा था. भाई ने आर टी नगर में, अपने घर के पास ही विला टाइप घर दिलवा दिया. गृहस्वामी अमेरिका में रहते थे, कोई झंझट  नहीं था. यहाँ से मेरे दोनों ऑफिस लगभग बराबर दूरी पर थे. पत्नी इसलिए ख़ुश कि नैनीताल से इतनी दूर आकर भी पहाड़ के लोग मिल गए. मैं चप्पलों को लगभग घसीटता हुआ बाहर को लपक लिया.(Stroy by Umesh Tiwari)सामने कन्नन अंकल का पूरा परिवार गेट के बाहर जमा था. दृश्य मज़ेदार  था, कन्नन जी एक चूहे को पूँछ से लटका कर पकड़े हुए थे. उनकी पत्नी, बहू, बेटा और पोता-पोती उनको घेरे हाथ जोड़ कर खड़े थे. सभी सदस्य कुछ  बुदबुदा रहे थे. टेक पद की तरह दोहराया जा रहा ‘हे गणेशा’ आसानी से हमारी पकड़ में आ गया पर शेष संवाद तमिल में थे जो स्वाभाविक रूप से हमारी समझ से बाहर थे. चूहा जीवित था और असहज मुद्रा में होने से बीच-बीच में बिलबिला कर हाथ से छूटने का प्रयास करता तो कन्नन अंकल होंठों को सिकोड़ कर पुच्च-पुच्च कर देते मगर पकड़ यथावत बनी रहती. शेष सदस्यों पर भी इसका कोई विशेष असर न होता, बस, बच्चे दबे स्वर में ‘उइ-उई’ कर रिएक्ट करते. एक बार लगा चूहे ने उनकी पकड़ से छूटने का ज़ोरदार प्रयास किया जिसपर अंकल के मुंह से क्षमाभाव के साथ ‘हे गणेशा’ उच्चारित हुआ और उन्होंने चूहे को बाँये हाथ की हथेली पर बिठा कर दायीं से ढक लिया. अन्य सदस्यों के सिर श्रद्धा भाव से कुछ अधिक झुक गए. हमारे घरों के बीच की सड़क पर रह-रह कर गुज़रते वाहनों की ओट बनाकर पत्नी खित्त से हंस लेती. मैं इस खेल में शामिल था,पर जता रहा था जैसे प्रदूषण की जांच करने घर से बाहर निकला हूं. चोरी-छुपे बेगाने आयोजन में ताक-झाँक करना मेरी सुघड़ रुचि को शायद जँच नहीं रहा था. उनके घर का चूहा, उनकी श्रद्धा, पड़ोसी कौन होते हैं लुत्फ़ उठाने वाले! हाँ, बगल के डबल स्टोरी मकान की बुर्क़ाधारी युवती फ़ोन पर ज़ोर-ज़ोर से कन्नड़ में बतियाती जिस तरह बारम्बार छज्जे में पलट आ रही थी, उससे लगता था कनखियों से इस तमाशे का मज़ा ले रही है. मेरी पत्नी स्वभाव से उत्सवप्रिय कुमाऊनी महिलाओं जैसी ही है, उसके कौतूहल का कोई ओर-छोर न था.हमें कॉलोनी में आए पंद्रह-बीस दिन ही हुए पर अब तक वो आसपास चार उत्तराखंडी परिवारों को खोज चुकी थी. सेना के पूर्व अधिकारियों की सोसाइटी होने से उत्तर से दक्खिन तक लगभग सभी प्रांतों का प्रतिनिधित्व था यहाँ. गढ़वाल के मूल निवासी रिटायर्ड कर्नल चमोली, कन्नन साहब के दूसरे पड़ोसी थे जिनके माध्यम से मेरी पत्नी कन्नन साहब के परिवार तक परिचय का दायरा पहले ही बढ़ा चुकी थी. “देखो गणेश भगवान को कितना मानते हैं यहाँ!”, मुस्कुराती हुई वह मेरे कान में फुसफुसाई. जितना मैं अपनी पत्नी को जानता हूँ, वो धार्मिक प्रवृत्ति की अवश्य है पर चूहा सामने पड़ जाए तो पटकाने में शायद देर नहीं लगाएगी. ठीक है, चूहा है, गणेश जी का वाहन है, इसका मतलब ये थोड़ी न है कि हर चूहे को गणेश जी की तरह पूजा जाए. हमारे नार्थ में महादेव शंकर जी के वाहन साँड को श्रद्धा और प्यार से नंदी बैल कह कर बुलाते हैं. उसे भगाना हो तो डंडे मारने के बजाय पानी के छींटे मारते हैं पर उसकी पूजा करने सड़कों पर नहीं उतर आते, न ही उसके गोबर की शिकायत लगाने से गुरेज़ करते.(Stroy by Umesh Tiwari)सच तो ये है ख़ुद मुझे, चूहों के मुक़ाबले सांड अधिक पसंद हैं. ये मौक़ा-ए-वारदात से झट ग़ायब नहीं हो जाते. चूहों के बाबत जितना ज्ञान मुझे है; ये देखते-देखते जानी-पहचानी जगह भी एक अनदेखे छिद्र में अलोप हो जाते हैं. बाई द वे, मैं ये ज़रूर सोच रहा था कि दबोचने से पहले, अंकल ने किस विधि से उसे अधमरा किया होगा… पत्नी धीरे से सड़क क्रॉस कर कन्नन फ़ैमिली गैदरिंग का हिस्सा बन गयी.मुझे इसका एक स्ट्रैटेजिक फायदा हुआ. मुख्य मंच पर गेस्ट अपीयरेंस मारती धर्मपत्नी के अनुगमन के बहाने मैं सीन दर सीन उद्घाटित होते ड्रामा का भी बोनाफ़ाइड दर्शक बन गया. हसन साहब के छज्जे पर अब एक और उम्रदराज़ महिला नमूदार हुईं, जो भूतल पर मंचित हो रही नाटिका का बिंदास नज़ारा लेने लगीं. कन्नन अंकल की बहू से सटकर खड़ी मेरी पत्नी ऐसा भाव झलका रही थी मानो सत्यनारायण कथा के निमंत्रण में आई हो. मुस्कान दबा कर वो यथासंभव कातर स्वर में ख़ुद भी, “माफ़ करना गणेशा… माफ़ करना”, दोहरा रही थी. प्रोटोकॉल के अनुरूप घेरे की कड़ी बनी मेरी फन लविंग पत्नी अपने जुड़े हाथों की मुद्रा में मामूली फेरबदल कर, मुझे भी सड़क पार के इस अनुष्ठान में शामिल होने का आमंत्रण दे रही थी. इस मरहले पर घर के अंदर मेरा सेल फोन बज उठा. मैं पलट कर अंदर आ गया. अख़बार के बचे पन्नों को देखने का ये अच्छा अवसर था. आधे घंटे बाद वो वापस लौटी तो हंस-हंसकर दोहरी हुई जा रही थी, “ओ सुनो.. कमाल ही हो गया, तुम तो घर में घुस गए. असली मज़ा तो बाद में आया. तुमने ज़िदगी में ऐसा नहीं देखा होगा. अंकल चूहे को घर के मंदिर में ले गए, जहाँ सबने बारी-बारी अंकल की बाँह पर अपनी मुंडी छुआ कर “हे गणेशा माफ़ करना-माफ़ करना हे गणेशा” बोला. फिर काफ़ी देर आपस में जाने क्या ‘इकड़े-दुकड़े’ हुआ. बहू ने मुझे बताया कि चूहे को केसरवानी गल्ला स्टोर के पिछले गेट पर छोड़ने का तय हुआ है. उसके बाद चूहे को हथेलियों में छुपा कर अंकल आगे-आगे और पीछे से पूरा परिवार पिछले दरवाज़े से निकल गया, मैं इधर को खिसक आई.“ अब वो फ़िर खित-खित हँस रही थी.इस समूचे ऑपेरशन का मंतव्य मेरी समझ में कुछ यूं आ रहा था; कन्नन साब चूहे से छुटकारा तो चाहते थे पर किसी क़िस्म के पाप के भागीदार बने बिना. चुहिया की क़िस्मत में जीना लिखा हो तो अनाज के बोरों से पटी लाला की दुकान में मौज करे और जो मरना हो तो किसी भूखे बिल्ले का निवाला बने. बस, उसे घर-बदर करने या मार डालने का पाप उनपर न चढ़े. धन्य है अपना हिंदुस्तान ! सहसा वो गंभीर हो गई, “ओ सुनो, मैंने कम से कम तीन या चार तो मारे ही होंगे… क्या सोचते हो, मुझे पाप लगेगा ?” आम तौर पर इस श्रेणी के प्रश्नों के उत्तर में वो ‘अरे छोड़ो, मस्त रहो’ सुनती आई है पर मुझे शरारत सूझी,  “सोचना क्या, पाप तो लगता ही है. तुमने जैनियों को देखा है ? वो नाक-मुँह ढक के रखते हैं, कहीं कोई छोटा सा कीट भी अनजाने में उनके मुँह में न प्रवेश कर जाये. कहा है जीव हत्या से बड़ा कोई पाप नहीं है, अहिंसा परमो धर्म:.” “रहने दो, घर के कॉकरोच, चूहे और मच्छर-मक्खी मारने में कोई पाप-साप नहीं होता. वो अगले जनम में उच्च योनि में आते हैं बल.” वो लगभग गंभीर हो गई. मुझे अफ़सोस हुआ कि उसके अच्छे-खासे मूड का कबाड़ा कर डाला. मेरा सेल फ़ोन बजा. दफ़्तर की  कॉल थी. लंच बाद की मीटिंग का टाइम साढ़े छह बजे हो गया था. अब ड्राइवर को मेरे पास पाँच बजे आना था.गाड़ी में बैठे, सुबह का एपिसोड मेरे मस्तिष्क में फ़िल्म की तरह चल रहा था. कैसे अद्भुत वाशिंदों और उनकी अनोखी सोच से बनता है मुल्क हमारा ! गणेश का वाहन होने के नाते चूहे की भी पूजा की जाती है. चूल्हे से निकलने वाली पहली रोटियाँ अग्नि, गाय और श्वान की होती हैं. सूरज, चंदा, तारे, नदी, पर्वत सब हमारे पूजनीय हैं. इतने धर्म, हज़ार भाषा-बोलियां, विश्वास, त्यौहार, रीति-रिवाज, आस्थाएं, पूजा पद्यतियाँ. कितने सहिष्णु और शांतिपूर्ण सहअस्तित्व में विश्वास रखने वाले हैं हम हिंदुस्तानी ! के आर मार्केट को पीछे छोड़ गाड़ी मैसूर रोड पर आ गयी थी. “डेनियल हाऊ इज यौर वाइफ नाउ ?” उसकी नर्स पत्नी कुछ दिनों से बीमार थी. “अबी ठीक है सार. ऑफिस से थ्री डेज़ का लीव मिल गया”, वह ख़ुश लग रहा था.(Stroy by Umesh Tiwari)मीटिंग आरम्भ होने में थोड़ी और देर हुई. दिल्ली से कंपनी के वाईस प्रेसिडेंट को ला रही फ्लाइट लेट थी. आख़िरकार मीटिंग शुरू हुई और ख़त्म भी. कॉन्फ्रेंस रूम से बाहर आते-आते साढ़े आठ बज गए. रिसेप्शन के पास असामान्य अफ़रातफ़री देख कर मुझे थोड़ी हैरानी  हुई. तभी एच आर इंचार्ज मेरे बहुत क़रीब आकर बोला, “सर आपका ड्राइवर आलरेडी गाड़ी में है. सुना है पीछे सड़क पर गोली चली है, इससे पहले पुलिस इधर का रास्ता कॉर्डन ऑफ करे, आप निकल लें. फॉलोअप मीटिंग कल हेब्बाल ऑफिस में करेंगे, आई विल कन्वे टाइम आँन फ़ोन सर.” मैंने अधिक दरियाफ़्त करना उचित नहीं समझा और नीचे उतर कर सीधे गाड़ी में बैठ गया. पार्किंग से बाहर निकलते ही मैंने ड्राइवर से पूछा, “ये गोली किधर चली है डेनियल, किसी को लगी क्या?” “पीछे स्ट्रीट में गोली चला सार. दो यांग्स्टर एक लेडी को मार कर भाग गया. हेल्मेट पहना हुआ था…  साला चूहा !” वो काफ़ी उत्तेजित था, ग़ुस्से में लगा. “कुछ मालूम लेडी की हालत कैसी है?” मुझसे रहा नहीं गया. “उसको हॉस्पिटल लेके गए. तीन-चार गोली मारा, एक गोली हैड में लगा है करके बोलते, रासकल्स !” वो  भभक उठा. मैं चुप हो गया, डेनियल को ज़्यादा कुरेदना ठीक नहीं था अब. मेरा फ़ोन बजा, पत्नी ही थी, “ओ सुनो राज राजेश्वरी नगर तुम्हारे औफिस के पास ही है क्या?… वहाँ किसी ने एक औरत को सड़क पर गोली मार दी है. कोई कन्नड़ पत्रिका की संपादक बता रहे हैं लेडी को, छि ये भी कोई तरीका हुआ! टी वी में आ रहा है… उज्या, गौरा नाम है, गौरा महेश. नाम भी कितना सुंदर है. शिबौ-शिब क्यों मारा होगा उस बिचारी को? गोली मार कर मोटरसाइकिल में भग गए बल दुष्ट.” मैं स्तब्ध रह गया. गौरा महेश की शख़्सियत को दुनिया जानती है. वो अंग्रेज़ी और कन्नड़ की एक जानी-मानी पत्रकार, समाजसेवी और वामपंथी एक्टिविस्ट रही हैं. सुबह मेरा मानस, देश की जिस विविधता और सहिष्णुता के क़सीदे पढ़ रहा था, वही शाम को मेरे सामने विकृत, औंधे मुँह पड़ी थी. लगा ये हमला एक सांस्कृतिक आघात है जिसका घाव  लंबे समय तक दुखता रहेगा.  गाड़ी असामान्य रूप से तेज़ चला रहा था डेनियल. केंगेरी डायवर्जन पहुँचने में हमें अन्य दिनों की अपेक्षा काफ़ी कम समय लगा पर यहाँ भारी ट्रैफ़िक था. अचानक बाँये से आकर किसी ने गाड़ी तिरछी कर हमारे आगे लगा दी. डेनियल विचलित तो था ही, तेज़ी से उतर कर आक्रामक अंदाज़ में कार की ओर लपका. लगा वह ड्राइवर पर हाथ छोड़ देगा. मैंने उचक  कर ज़ोर से हॉर्न दबा दिया. डेनियल ने मुड़ कर मुझे घूरा और वापस आकर ड्राइविंग सीट पर बैठ गया. “लेफ़्ट ही ले लो डेनियल!” मेरे मुँह से निकला. घर के लिए तो सीधे मैसूर रोड पर जाना था. उसने सवालिया निगाहों से मेरी ओर देखा. मेरे दिमाग़ में पहले ही जाने कितने प्रश्न घुमड़ रहे थे. उलझे सवालों का ही दिन था आज. मेरी मान्यताएं ध्वस्त हो रहीं थी, विश्वास दरक रहे थे, एक हार का एहसास तारी हो चला था. “जस्ट लाइक दैट. एक चक्कर लगा कर वापस लौटते हैं.” मुझे कोई ढंग का जवाब नहीं सूझा. दरअस्ल मैं इस मूड में घर न जाकर,  कुछ देर अकेले किसी पार्क में शांति से बैठना चाहता था. डेनियल के व्यवहार से मैं कुछ चकित ज़रूर था. पूछ ही लिया, “डेनियल तुम इस शूट-आउट से कुछ अपसेट हो गए थे, है ना? क्या तुम मैडम को जानते थे?” “नहीं सार ऐसा कोई मैटर नहीं है, मैं मैडम को जानता नहीं. माहौल ख़राब हो जाता तो छोटा आदमी फालतू विक्टिम बन जाता. अभी जितना लोग पार्किंग लॉट में था, पोलिस सबको पकड़ कर पूछताछ करेगा.” उसकी आवाज भर्रा रही थी. ठीक ही तो कह रहा था वो. मुझे लगा कहने को कुछ और भी है उसके पास, “तुमने कुछ देखा क्या? डेनियल साफ़-साफ़ बताओ ना.” मैंने यथासंभव संयत होकर पूछा. “नहीं मैं कुछ नहीं देखा, प्लीज़ सार! मॉर्निंग को पेपर में सब पढ़ने को मिलेगा ना.“  उसका लहज़ा अब कुछ सख़्त था. तभी पत्नी की कॉल आ गई:“… ओ हेलो, किससे बातें करने लगे थे? फ़ोन भी काटा नहीं, कहाँ हो ?”“रास्ते में हूँ. आधे-पौने घंटे में पहुँचता हूँ. तब तक ज़रा अंकल की बहू के साथ दुकान जाकर उनके चूहे का सुराग तो लो…”“पागल हो क्या ! वो दिखेगा भी अब ?”“देखो, कहीं केसरवानी भोग न लगा रहा हो !”वो हँस रही थी, हमेशा की तरह खिलखिला कर. उसने शायद तनाव की जड़, टी वी को बंद कर दिया था.(Stroy by Umesh Tiwari)उमेश तिवारी ‘विश्वास‘हल्द्वानी में रहने वाले उमेश तिवारी ‘विश्वास‘ स्वतन्त्र पत्रकार एवं लेखक हैं. नैनीताल की रंगमंच परम्परा का अभिन्न हिस्सा रहे उमेश तिवारी ‘विश्वास’ की महत्वपूर्ण पुस्तक ‘थियेटर इन नैनीताल’ हाल ही में प्रकाशित हुई है.काफल ट्री के फेसबुक पेज को लाइक करें : Kafal Tree Onlineकाफल ट्री वाट्सएप ग्रुप से जुड़ने के लिये यहाँ क्लिक करें: वाट्सएप काफल ट्रीकाफल ट्री की आर्थिक सहायता के लिये यहाँ क्लिक करेंTags:  Stroy by Umesh TiwariUmesh Tewari 'Vishwas'उमेश तिवारी 'विश्वास'  ",satire,1,https://www.kafaltree.com/wp-content/uploads/2019/02/34830159_1986292681427355_410858701839138816_n-238x300.jpg,7 minutes
थियेटर इन नैनीताल – उमेश तिवारी ‘विश्वास’ की एक ज़रूरी किताब,"ShareWhatsAppTweet61 Sharesनैनीताल में थियेटर का इतिहास करीब एक शताब्दी पुराना है और नैनीताल नगर ने लम्बे समय से रंगमंच के क्षेत्र में अपनी अलग पहचान बनाई हुई है. ललित तिवारी, निर्मल पांडे, सुदर्शन जुयाल, सुनीता रजवार, ज्ञान प्रकाश, सुमन वैद्य सरीखे कितने ही नाम हैं जिनकी शुरुआती रंगमंचीय दीक्षा नैनीताल में हुई. राष्ट्रीय स्तर की इस पहचान के बनने के पीछे न जाने कितने ही अनकहे किस्से-कहानियां छिपे हुए हैं. नैनीताल की रंगमंच परम्परा के अभिन्न हिस्से रहे उमेश तिवारी ‘विश्वास’ ने अपनी महत्वपूर्ण पुस्तक ‘थियेटर इन नैनीताल’ में ऐसी अनेक कहानियों को दर्ज किया है.नैनीताल के डी.एस.बी. कैम्पस के ऐतिहासिक ए. एन. सिंह हॉल में में आयोजित हुए कार्यक्रम में इस पुस्तक का विमोचन किया गया. विमोचन मशहूर उपन्यासकार-कहानीकार प्रो. लक्ष्मण सिंह बिष्ट ‘बटरोही’ के अलावा पूर्व सांसद महेंद्र पाल सिंह, कुमाऊँ विश्वविद्यालय के कुलपति प्रो. डी.के. नौडियाल, डी.एस.बी. परिसर के निदेशक एलएम जोशी, डीएसडब्लू प्रो. पी.एस बिष्ट, विश्वम्भर नाथ साह ‘सखा’ के हाथों हुआ.रुपया ( 1956 )रंगकर्म से गहरे जुड़े अनेक लोगों के अलावा नैनीताल के थियेटर के अभिन्न हिस्से रहे अनेक अभिनेता-निर्देशकों की उपस्थिति ने इस समारोह को यादगार बना दिया. यह एक ऐसा जमावड़ा था जिसकी लम्बे समय से प्रतीक्षा की जा रही थी.अपनी पुस्तक के विषय में उमेश तिवारी ‘विश्वास’ ने बताया कि ‘थियेटर इन नैनाताल’ में 1910 से लेकर 2010 तक नैनीताल में रंगकर्म की यादों को संजोया गया है. पुस्तक में प्रथम महिला रंगकर्मी से लेकर विश्व स्तर पर नैनीताल के ख्याति प्राप्त रंकर्मियों तक की जानकारी दी गयी है. पुस्तक में अनेक रंगकर्मियों की बहुत सी पुरानी तस्वीरें भी हैं. पुस्तक में 1956 में नैनीताल में स्वांग करते रंगकर्मी, 1954 में अभिमन्यु नाटक के कलाकार, 1954 का ही नैनीताल में प्रदर्शित रुपया के मंचन आदि की पुरानी तस्वीरें किताब में मौजूद हैं.एचएमवी के मालिक का स्वांग करते हरिकिशन लाल साह ( बीच में ) 1956पुरानी तस्वीरें और अनेक दुर्लभ दस्तावेज़ इस पुस्तक को और अधिक मूल्यवान बनाते हैं. नैनीताल के रंगकर्मियों के अलावा पुस्तक में पुराने समय नैनीताल में होने वाली नाटक प्रतियोगिताओं का भी जिक्र है. देश के अनेक हिस्सों से इन प्रतिभागी इनमें हिस्सा लिया करते थे. ‘थियेटर इन नैनीताल’ में केवल नैनीताल के रंगकर्मियों के विषय में ही नहीं बताया गया है बल्कि आस पास के इलाकों के अनेक रंगकर्मियों के कार्य की झलक भी किताब में मिलती है. इसके अतिरिक्त रंगमंच के इतिहास में स्थानीय रामलीला आदि के महत्व को भी रेखांकित किया गया है.विमोचन के दौरान भी वक्ताओं ने नैनीताल के रंगमंच के इतिहास के विषय में चर्चा की. रंगकर्मियों ने 1910 से लेकर अब तक नैनीताल में रंगमंच के इतिहास पर बताया कि एक समय ऐसा था जब डीएसबी कालेज में एक ही प्रतियोगिता में बारह डिपार्टमेंट की बारह टीमें भाग लेती थी. इस तरह हर साल डीसबी कैम्पस में बारह नाटकों का मंचन होता था. इनको देखने हजारों की भीड़ आती थी. सिनेमा के आविष्कार के बावजूद रंगमंच ने अपना रंग नहीं खोया था.नैनीताल में रंगमंच को नई ऊंचाइयों तक पहुंचा देने वाली संस्था युगमंच के संस्थापक जहूर आलम ने अपने अनुभव को साझा करते हुये बताया कि एक समय नेशनल स्कूल ऑफ़ ड्रामा में नैनीताल का सिक्का चलता था. नैनीताल में होने वाली नाट्य चैम्पियनशिप में भाग लेने देश के अलग अलग हिस्सों से कई नाट्य ग्रुप आते थे. दीगर है कि एक समय दिल्ली के राष्ट्रीय नाट्य विद्यालय अर्थात नेशनल स्कूल ऑफ़ ड्रामा में नैनीताल के छात्रों का ऐसा दबदबा था कि लोगों ने उसे नैनीताल स्कूल ऑफ़ ड्रामा कहना शुरू कर दिया था.कालेज कॉम्पीटिशन के दौरान वर्ष 1976-77 और 1980-81 में सर्वश्रेष्ठ अभिनेत्री रश्मि पन्त और राजेन्द्र जुयाल ( दुलारी बाई का दृश्य )नगर के वरिष्ठतम रंकर्मियों में से एक विशम्भर नाथ साह ‘सखा’ और प्रो. लक्ष्मण सिंह बिष्ट ‘बटरोही’ ने पुराने दिनों को याद करते हुये बताया कि कैसे उनके कालेज के दिनों में भी नाटक हुआ करते थे. कला, विज्ञान और कामर्स सभी संकायों के छात्र इसमें बढ़ चढ़कर हिस्सा लेते थे. उन्होंने रंगमंच के गिरते स्तर पर भी चिन्ता व्यक्त की.पूर्व सांसद महेन्द्र पाल ने इस बात पर जोर दिया कि पर्वतीय क्षेत्रों की लोककला को पर्यटन से भी जोड़ा जाना चाहिये. लोक कलाओं के महत्व पर बात करते हुये उन्होंने बताया कि यह हमारे युवाओं को रोजगार दिलाने में भी महत्वपूर्ण भूमिका निभा सकता है.विमोचन कार्यक्रम के दौरान विभिन्न रंगकर्मियों ने चर्चा में इस बात पर चिंता भी व्यक्त कि वर्तमान में नैनीताल के रंगमंच का वह स्वरूप नहीं रहा जैसा पुराने समय में रहता था. इस पर सभी इस बात पर सहमत भी हुए कि युवाओं को रंगमंच से जोड़ना चाहिये और नये युवा रंगकर्मियों के साथ पुराने रंगकर्मियों को मिलकर एक परिपक्व चर्चा का भी आयोजन किया जाना चाहिये.एक था गधा (1980)अपने अनुभवों को नये युवा रंगकर्मियों के साथ साझा कर फिर से नैनीताल में रंगमंच का एक माहौल तैयार किया जाने पर भी चर्चा में सभी लोगों ने सहमति व्यक्त की थी. इस चर्चा में कई पुराने नाटकों के मंचन और उस दौरान हुई घटनाओं और उस दौर की चुनौती पर भी चर्चा की गयी.चर्चा में अपने अनुभवों के आधार पर इसे पर्यटन आदि से जोड़े जाने के सुझाव भी दिये गये. इस चर्चा में वरिष्ठ पत्रकार-सम्पादक दिनेश जुयाल, फिल्मकार-रंगकर्मी सुदर्शन जुयाल, के.के. पाण्डे, अजायब सिंह, हरीश पंत, अनिरुध्द कटौच, प्रो. एच. एस. बिष्ट, प्रो. संजय पंत, ओ. पी. पांडे, प्रो. संजय पंत, प्रो. नीता बोरा, डॉ सुरेश डालाकोटी, एलएम शाह, महेंद्र तड़ागी, प्रो. एबी मेलकानी,भुवन जोशी,कुलवंत सिंह,इंद्रीस मालिक ने अपने विचार रखे. कार्यक्रम का संचालन भास्कर उप्रेती ने किया.– काफल ट्री डेस्क पुस्तक ‘थियेटर इन नैनीताल’ को ज़ोर्बा प्रकाशन ने छापा है. इसे मंगाने का पता है – ZORBA BOOKSपुस्तक ‘थियेटर इन नैनीताल  का  मूल्य  200 रुपये.  काफल ट्री वाट्सएप ग्रुप से जुड़ने के लिये यहाँ क्लिक करें: वाट्सएप काफल ट्रीकाफल ट्री की आर्थिक सहायता के लिये यहाँ क्लिक करेंTags:  BatrohiTheatreTheatre in NainitalUmesh Tewari 'Vishwas'Vishambhar Nath Sah 'Sakha'उमेश तिवारी 'विश्वास'थियेटर इन नैनीतालबटरोहीरंगमंचविशम्भर नाथ साह 'सखा'  ",satire,1,https://www.kafaltree.com/wp-content/uploads/2019/02/34830159_1986292681427355_410858701839138816_n-238x300.jpg,7 minutes
लोकगायिका वीना तिवारी को ‘यंग उत्तराखंड लीजेंडरी सिंगर अवार्ड’ से नवाजा गया,"ShareWhatsAppTweet281 Sharesदर्शक दीर्घा से खचाखच भरा नई दिल्ली का केदारनाथ ऑडिटोरियम तालियों की गड़गड़ाहट से गॅूज उठा जब उत्तराखण्ड की लोकगायिका वीना तिवारी को यंग उत्तराखंड लीजेंडरी सिंगर अवार्ड से सम्मानित किये जाने की घोषणा हुई. मौका था 30 अप्रैल 2022 को यंग उत्तराखण्ड सिने अवार्ड- 2022 के भव्य आयोजन का. यह संस्था पिछले दस वर्षों से उत्तराखण्ड के कला, साहित्य, संगीत आदि के क्षेत्र में असाधारण योगदान के लिए प्रतिवर्ष चयनित प्रतिभाओं को सम्मानित करती है.(Veena Tiwari Uttarakhand Folk Singer)इसमें दो राय नहीं कि आज के युवा वर्ग के लिए लोकगायिका वीना तिवारी भले एक अनजान सा चेहरा हो लेकिन वह भी समय था जब कुमाऊनी लोकसंगीत की एक मुखर आवाज हुआ करती थी – वीना तिवारी. क्या योगदान रहा है, वीना तिवारी का लोकगायन के क्षेत्र में जानना बेहद दिलचस्प है. वह प्रारंभिक दौर रेडियो का था बल्कि रेडियो तक पहुंच भी कुछ सम्पन्न घरों तक सीमित थी.पिछली सदी के साठ का दशक रेडियो से ट्रांजिस्टर युग का संक्रमण काल था. जब बड़े आकार के बिजली से चलने वाले रेडियो की जगह बैटरी से चलने वाले पोर्टेबल ट्रांजिस्टर ने दखल दी और आम लोगों तक अपनी पहुंच बनानी शुरू की. शीघ्र ही रेडियो समाचारों के माध्यम से सूचनाओं को प्राप्त करने, संस्कृति , संगीत, कला के प्रसार के साथ ही मनोरंजन का एक मुख्य स्रोत बन गया.1962 में भारत-चीन युद्ध के बाद पर्वतीय क्षेत्र के सीमान्त जिलों को राष्ट्रीय धारा में जोड़ने के उद्देश्य से वर्ष 1963 में आकाशवाणी लखनऊ ने शुरू किया – उत्तरायण कार्यक्रम. शुरूआती दौर में 15 मिनट से प्रारम्भ होकर इसने इतनी लोकप्रियता हासिल कर ली कि इसे पूरे एक घण्टे का कर दिया गया. उत्तराखण्ड के पर्वतीय जनजीवन को दिन भर के जी-तोड़ मेहनत के बाद शाम 5.45 बजे उत्तरायण कार्यक्रम का बेसब्री से इन्तजार रहा करता था. अपने पहाड़ से दूर देश की सीमाओं पर मुस्तैद फौजी जवान भी उत्तरायण कार्यक्रम में बजने वाले कुमाऊनी व गढ़वाली लोकगीतों को सुनकर क्षणभर के लिए खुद को अपने परिवार के ही इर्द-गिर्द पाते. उस दौर में गिने-चुने गायक कलाकार हुआ करते जिनके गीत आकाशवाणी लखनऊ से इस कार्यक्रम में प्रसारित होते. तब आकाशवाणी से किसी कलाकार का कोई प्रसारण एक बड़ी उपलब्धि मानी जाती. शेर दा अनपढ़, गोपाल बाबू गोस्वामी, गोपाल दत्त भट्ट, मोहन सिंह रीठागाड़ी, रमेश जोशी, हीरा सिंह राणा, केशव अनुरागी, चन्द्र सिंह राही, जीत सिंह नेगी, नरेन्द्र सिंह नेगी गायकों के अलावा गायिकाओं में विशेष रूप से कुमाऊनी लोकगीतों के गायन में वीना तिवारी एक ऐसा नाम था जिनके गीत कार्यक्रम में लगभग हर रोज सुनने को मिलते. उस दौर की अन्य कुमाऊनी गायिकाओं में कबूतरी देवी तथा चन्द्रकला पन्त के अतिरिक्त दूसरे नाम मुझे याद नहीं आ रहे हैं.जहॉ तक मुझे याद है कि हर सोमवार व बृहस्पतिवार को कुमाऊनी व गढ़वाली लोकगीतों का फरमाईशी कार्यक्रम हुआ करता, जिसमें वीना तिवारी एक ऐसा नाम था जिनके गीत एक ही घण्टे के फरमाईशी कार्यक्रम में कई-कई बार सुनने को मिलते. टेलीविजन तो था नहीं जो लोग गायक अथवा गयिका की शक्ल देख पाते, बस रेडियो में उनके गीत सुनकर ही उनकी काल्पनिक छवि बना लेते. वीना तिवारी एक ऐसा नाम था जिसे शक्ल-सूरत से भले कोई न जानता हो कम से कम गायिका के नाम से हर श्रोता परिचित था और उनके गाये गीतों को बतौर बाथरूम सिंगर ही सही गुनगुनाता जरूर था.बड़े बुजुर्ग तो उनके गीतों के साक्षी रहे ही लेकिन आज 30 की उम्र पार कर चुके युवा लोग भी वीना तिवारी के गीतों को सुनते हुए ही बढ़े हुए. लोकगायकों के एक से एक बेहतरीन गीत होते हैं लेकिन उनमें से कोई एक गीत लोकगायक की स्थायी पहचान बन जाता है. झन दिया बौज्यू छाना बिलोरी एक ऐसा ही लोकगीत है जो बरबस बीना तिवारी का स्मरण करा देता है. संभवतः उनका आकाशवाणी के लिए गाया पहला गीत तो ‘के संध्या झूली रै छ’ था लेकिन ये भी सच है कि ’झन दिया बौज्यू छाना बिलोरी’ गीत को सर्वप्रथम गाया वीना तिवारी ने ही था. हालांकि इसे बाद में अन्य गायकों द्वारा भी गाया गया यहां तक कि हाल ही में इस गीत को आसाम मूल के बालीवुड गायक पापोन ने भी गाने का प्रयास किया है, जो सोशल मीडिया में वायरल हो रहा है. लेकिन ’छाना बिलोरी’ गीत तो वीना तिवारी के नाम से चिपककर उनकी अमिट पहचान बन गया.शेर दा अनपढ़ के साथ जुगलबन्दी में वीना तिवारी द्वारा गाया गीत- ओ परूवा बौज्यू चप्पल के ल्याछा यस भला कौन भूला है? अगर इस हास्य गीत को छोड़ दें तो जहॉ तक मैं सुन पाया हॅू उन्होंने वही गीत गाये है, जिनके भावों में गम्भीरता है तथा पर्वतीय लोकजीवन व लोकसंस्कृति की छवि झलकती है. बेटी की ससुराल पर विदाई का चित्र प्रस्तुत करता- बाट लागी बरात चेली बैठ डोली मा अथवा दे द्यावा बाबा ज्यू कन्या को दान किस पत्थर दिल इन्सान की भी ऑखे नम नहीं कर देता.(Veena Tiwari Uttarakhand Folk Singer)1963 में आकाशवाणी लखनऊ द्वारा उत्तरायण कार्यक्रम की शुरूआत की जिम्मेदारी सौंपी गयी -गढ़वाल के रंगमंचीय कलाकार जीत जरधारी तथा कुमाऊनी साहित्य के मर्मज्ञ वंशीधर पाठक ’जिज्ञासु’ को. जो उत्तरायण के संवाद कार्यक्रमों में परस्पर एक दूसरे को ’’दद्दा वीर सिंह ’’ और ’’भुला शिवानन्द ’’ के नाम से संबोधित करते. जिज्ञासु जी उत्तरायण कार्यक्रम के प्रति कुछ इस तरह समर्पित थे, कि लखनऊ की गलियों में पैदल ही खाक छानते और ढॅूढ-ढॅूढकर पहाड़ियों के मुहल्लों से पर्वतीय प्रतिभाओं को कार्यक्रम से जोड़ते. वीना तिवारी जी का परिवार भी तब लखनऊ में रहता. एक ओर वह भातखण्डे संगीत महाविद्यालय से संगीत की शिक्षा ले रहे थी, उसी दरम्यान वे आकाशवाणी लखनऊ से ’बी हाई ग्रेड’ कलाकार के रूप में जुड़़ गयी. संयोगवश जिज्ञासु जी से मिलना सोने में सुहागा था. उनके कुछ ही गीतों के प्रसारित होने के बाद उनकी खनकती आवाज का हर एक कायल हो गया. फिर तो वो दौर भी आया कि हर गीतकार अपने गीत को वीना तिवारी की आवाज में ही गंवाना चाहता था.कुमाऊनी कवि गौर्दा, चारूचन्द्र पाण्डे , गोपाल दत्त भट्ट, शेरदा अपनढ़, गिरीश तिवाड़ी ’गिर्दा’, वंशीधर पाठक ’जिज्ञासु’ और हीरा सिंह राणा के कई गीतों को वीना तिवारी ने स्वर दिया. चारूचन्द्र पाण्डे द्वारा लिखा और वीना तिवारी द्वारा गाया होली गीत – फूल बुरांशी को कुमकुम मारो आज भी उतना ही लोकप्रिय है, जितना तब रहा होगा. उनके अन्य चर्चित गीतों में आ लिली बाकरी ली ली छू-छू, पारा का भिड़ पन जांणियां बटोवा रे तथा पारा बुरूशी फूलि रैछ तथा कुमाऊनी लोरी गीत जैसे दर्जनों गीत हैं.पेशे से संगीत शिक्षिका वीना तिवारी ने न केवल कुमाऊनी लोकगीतों को अपने सुमधुर स्वर से झंकृत किया बल्कि, गढ़वाल की प्रचलित लोकगाथा ’रामी बौराणी’ पार्श्व गायन सहित कई गढ़वाली लोकगीतों को उसी अधिकार पूर्वक गाया जिस तरह कुमाऊनी लोकगीतों में उनकी पकड़ थी. वर्ष 1964 से शुरू हुआ संगीत का उनका सफर अनवरत् जारी है और उम्र के इस पड़ाव में भी हम उनसे लोकसंगीत की दशा व दिशा पर मार्गदर्शन की अपेक्षा करते हैं. न केवल लोकगीतों तक उनका गायन सीमित रहा बल्कि आकाशवाणी रामपुर से कई गीत व गजल भी उन्होंने गाये. लेकिन अफसोस कि वे इनका संग्रह नहीं कर पायी. आज की तरह उस समय ध्वन्याकंन की सुविधाएं भी उपलब्ध नहीं थी. आकाशवाणी द्वारा मैग्नेटिक टेप पर गीतों की रिकार्डिंग होती थी जो आकाशवाणी के संग्रहालय तक ही सीमित रहती. कैसिट का दौर तो अस्सी के दशक में आया. वीना तिवारी को खुद याद नहीं कि उन्होंने कितने गीत आकाशवाणी से गाये, एक अनुमान के अनुसार वे बताती हैं कि लगभग चार-पांच सौ गीत तो उन्होंने गाये ही होंगे. वीना तिवारी बताती हैं कि प्रारंभिक दौर में एक गीत रिकार्ड करने का भुगतान आकाशवाणी द्वारा मात्र 20 रूपये के चैक से किया जाता और उस समय वह धनराशि भी पर्याप्त लगती और वह पैसा ’लहण’ (फलीभूत) होता था.(Veena Tiwari Uttarakhand Folk Singer)अस्सी के दशक में आम लोगों तक टेलीविजन के प्रवेश से रेडियो के प्रति लोगों का आकर्षण धीरे-घीरे कम होने लगा और लोग भूलने लगे उन रेडियो कलाकारों को जो कभी उनकी जिन्दगी का हिस्सा हुआ करते थे. जो कलाकार मंचीय थे, वे तो खुद को जिन्दा रख पाये, लेकिन वीना तिवारी ने मंचीय गायन बहुत कम किया और न दूसरे प्लेटफार्म पर कोई म्यूजिक एलबम बनाने की सोची. कुछ अंगुली पर गिने जाने वाले मंचीय कार्यक्रमों में जिसमें नैनीताल में आयोजित माटी से मंच तक में अपनी प्रस्तुति रिश्ते में अपने जेठ लगने वाले गिर्दा के साथ साझेदारी की. हालांकि आकाशवाणी द्वारा समय-समय पर आयोजित होने वाले ’कन्सर्ट’ कार्यक्रमों में भागीदारी उन्होंने जरूर की. 27 जनवरी 1978 को जब आकाशवाणी नजीबाबाद के उद्घाटन समारोह का कार्यक्रम था, तब भी उन्हें आमंत्रित किया गया था. लेकिन आकाशवाणी के स्टूडियों व कन्सर्ट प्रोग्राम के अलावा मंचीय कार्यक्रमों में उनकी भागीदारी उतनी नहीं रही कि श्रोता उनसे फेस टू फेस जुड़ सकें.आकाशवाणी से इतर लखनऊ में आयोजित एक भव्य समारोह की याद दिलाते हुए साहित्यसेवी ज्ञान पन्त लिखते हैं- वर्ष 2010 या 11 में उमेश डोभाल स्मृति समारोह लखनऊ में वीना दीदी ने बिना साज के एक भजन गाया था. पूरा हॉल शान्त क्या एकदम शून्य हो पड़ा. तब वरिष्ठ पत्रकार कुलदीप नैयर जी ने पुनः सुनाने का अनुरोध किया. वीना दी को पहाड़ियों ने ही भुला दिया. वे हमारे समाज से थी तो फर्ज बनता था ,उनका सहयोग समर्थन करते लेकिन देर से ही सही खुशी है कि पहाड़ ने समझा तो. लखनऊ ने ख्याल नहीं रखा उनका लेकिन हल्द्वानी ऐसा नहीं करेगा, यह विश्वास है.’’इसी तरह वरिष्ठ पत्रकार चारू तिवारी याद दिलाते हैं कि 2013 में क्रिएटिव उत्तराखण्ड म्यर पहाड़ की ओर से वीना तिवारी जी को सम्मानित किया गया और छाना बिलोरी पर बारामासा में 45 मिनट का कार्यक्रम भी तैयार किया. पुराने दिनों के गौरवपूर्ण क्षणों को याद कर वे भावुक हो जाती हैं, जब नृत्य सम्राट बिरजू महाराज तथा भजन सम्राट अनूप जलोटा के साथ सम्बद्ध रहकर बहुत कुछ सीखने को उन्हें मिला. आज वीना तिवारी के गाये कितने गीत आकाशवाणी संग्रहालय में संग्रहित होंगे, कहना मुश्किल है, लेकिन यदि सभी गीत संग्रहित हों तो उनका डिजिटलाइजेशन किया जाना लोकहित में होगा.सौभाग्य से वह पीढ़ी अभी जिन्दा है, जिन्होंने वीना तिवारी को खूब सुना है. जिसका प्रमाण है कि नई पीढ़ी के युवा लोगों की पहल पर कुमाऊनी शब्द सम्पदा के फेसबुक पेज पर ‘म्यर पहाड़ म्येरि पच्छ्याण’ श्रृंखला के अन्तर्गत कुमाऊनी भाषा के लिए समर्पित दो युवा हेम पन्त व हिमांशु पाठक ने उनका साक्षात्कार पिछले महीनों आयोजित करवाया. लखनऊ के वरिष्ठ पत्रकार नवीन जोशी द्वारा उनका साक्षात्कार लिया गया, जिसमें कुरेद-कुरेद कर नवीन जोशी ने उनकी पुरानी स्मृतियों को तरोताजा किया और एक बार वर्षों से विस्मृत वीना तिवारी पुनः चर्चा में आई. इसी वर्ष दिल्ली की अभिव्यक्ति कार्यशाला द्वारा अभिव्यक्ति गौरव सम्मान से उन्हें नवाजा गया, किसी कलाकार को इससे अधिक चाहिये ही क्या?विस्मृत सी हो चुकी इस लोकगायिका को यंग उत्तराखण्ड सिने अवार्ड द्वारा सम्मानित किया जाना पूरे उत्तराखण्ड के लिए गौरव की बात है. उनके योगदान को इस बहाने याद दिलाने के लिए जूरी के सदस्यों के प्रति आभार तो बनता ही है. हकीकत तो ये है कि कलाकार के व्यक्तित्व को लोग भले भूल जायें, लेकिन उनका समाज को जो अवदान रहता है, वह कभी भूला नहीं जाता. वीना तिवारी का नाम भले लोग भूल जायें, लेकिन ’छाना बिलोरी ’ गीत तो उनकी पहचान जीवन्त रखेगा ही. मॉ शारदे की वरद्पुत्री बीना तिवारी के गीतों के स्वरों में जो मिठास और सरसता है , लोकव्यवहार में भी वह उतनी ही सहज, सरल , सौम्य , मृदु भाषी एवं आत्मीयता से परिपूर्ण है. अपने लोगों से सदैव अपनी ही लोकभाषा में बात करना कुमाऊनी लोकभाषा के प्रति उनके अगाध स्नेह को दर्शाता है. हम उनके स्वस्थ एवं चिरायु जीवन की कामना करते हैं, ताकि लम्बे समय तक वे संगीत प्रेमियों का मार्गदर्शन व उन्हें प्रेरणा देती रहें.(Veena Tiwari Uttarakhand Folk Singer)इसे भी पढ़ें ; ओ परुआ बौज्यू की गायिका बीना तिवारी के साथ मुलाकात– भुवन चन्द्र पन्तभवाली में रहने वाले भुवन चन्द्र पन्त ने वर्ष 2014 तक नैनीताल के भारतीय शहीद सैनिक विद्यालय में 34 वर्षों तक सेवा दी है. आकाशवाणी के विभिन्न केन्द्रों से उनकी कवितायें प्रसारित हो चुकी हैं.इसे भी पढ़ें: पहाड़ी लोकजीवन को जानने-समझने की बेहतरीन पुस्तक: मेरी यादों का पहाड़हमारे फेसबुक पेज को लाइक करें: काफल ट्री वाट्सएप ग्रुप से जुड़ने के लिये यहाँ क्लिक करें: वाट्सएप काफल ट्रीकाफल ट्री की आर्थिक सहायता के लिये यहाँ क्लिक करेंTags:  Veena Tiwari Uttarakhand Folk Singer  ",satire,1,https://www.kafaltree.com/wp-content/uploads/2019/02/34830159_1986292681427355_410858701839138816_n-238x300.jpg,7 minutes
परिया का नज़रिया,"ShareWhatsAppTweet45 Sharesसफ़ाई और स्वास्थ संबंधी कुछ जागरूकतायें अपने परिया के अन्दर बचपन से ही कूट-कूट कर भरी पड़ी हैं. उनमें से एक है; पेशाब को कभी रोक कर नहीं रखना चाहिए. जब उसे ‘कछेरी’ में आई, तो उसने सी.जे.एम. कोर्ट की दीवार की आड़ में निपटा दी. चलती बस में ‘आने’ पर उसने बस रुकवाई और ‘कल्वट’ की पिछाड़ी बैठ गया. नैनीताल की ठंडी सड़क पर वह ताल की ओर पीठ करके फ़ारिग हो लिया. उसे बताया गया था कि सही वक़्त पर पेशाब करना और थूकना बहुत ज़रूरी है. इन क्रियाओं को अपनी इच्छा और ज़रूरत के हिसाब से जितनी बार चाहो किया जा सकता है. सावधानी सिर्फ इतनी कि आपको कोई देखता ना हो. धरती माता की सोखन शक्ति पर परिया को इतना भरोसा था जितना सोनिया को मनमोहन पर भी नहीं रहा  होगा. परिया समझता है कि वो ‘बहुत कुछ’ करता है पर गंदगी नहीं. आज तक उसे गंदगी करते किसी ने देखा भी नहीं, देखा होता तो बताता. परिया ने सीखा था कि जलती बीड़ी को जंगल में फेंकने से आग का खतरा रहता है. उसने आज तक, जंगल तो क्या डामर की रोड पर भी जलती ठुड्डी नहीं फेंकी. दीवारों पर, मेज-कुर्सी की तलहटियों से लेकर सीमेंट के फर्शों पर उसने ठुड्डियों को हमेशा मसल-कुचल कर बुझाया है. उक्त सभी स्थलों या गुलामी की प्रतीक विरासतों पर बीड़ी बुझाने से बनते निशानों के प्रति परिया उतना ही लापरवाह रहा है, जितनी भाजपा सरकार संसद में नेता प्रतिपक्ष के मुद्दे पर. उसका मन जानता है कि बीड़ी से उसके अपने ‘कल्जे’ के अलावा आज तक कहीं भी आग नहीं लगी.थूकने से पहले परिया अपनी एक हथेली को जैहिन्द की मुद्रा में होंठों के कोने पर लगा लेता है. दायीं ओर थूकने के लिए जैहिन्द मुद्रा होंठों के बायें कोने और बायीं ओर थूकने के लिए दायीं ओर बना लेता है. थूक नज़दीक न गिरे इसलिए वो ज़ोर की आवाज़ के साथ इस क्रिया को करता है, जैसे कोई ट्रैक्टर खरखराकर थोड़ा चालू हो और फिर बंद हो जाये.परिया के इसी जीवन में एक दिन अचानक रेल का टॉयलेट भी आया था. अब तक की भोगी उमर में उसके द्वारा लूटी गयी ये सर्वाधिक टिप-टॉप सुविधा थी. चारों तरफ से बंद, चिटकनी लगा दरवाज़ा, पानी का नल और जाने क्या देखने को लगा एक शीशा भी. छेद से पटरियों के बीच पड़े पत्थर दिखने से परिया को भरोसा बना रहा कि वो धरती पर ही ‘बैठा’ हुआ है. रेल में हुआ तो क्या? पर फिर भी उसे ‘सज’ जैसी नहीं आई. इस क्रिया के आरंभिक मिनट में भूमि पर धारा के वेग से उत्पन्न बुलबुले देखने और मिट्टी के गुर्राने का स्वर सुनने का मज़ा ही कुछ और है.आज परिया वही तथाकथित गंदगी करने जा ही रहा था कि उसके कान में आवाज़ पड़ी, “न करूँगा, न करने दूंगा”. ये आवाज़ उसी रेडियो से आ रही थी जो बरसों से उसे ‘बीड़ी जलइले जिगर से पिया’ सुनाता रहा है. उसे यक़ीन नहीं हुआ कि फरमाइशी प्रोग्राम सुनाने वाले रेडियो का इस्तेमाल उस पर नज़र रखने के लिए भी किया जा सकता है. प्रधानमंत्री की आवाज़ इतनी रौबीली थी कि उसके हाथ जहाँ थे, वहीं जाम हो गए. पाँव जैसे धरती में गड़ गए. आवाज़ अब भी आ रही थी, “मैं महीने में दो-तीन बार मन की बात करूँगा”. परिया का भी मन हुआ कि डायरेक्ट पूछ ले, “किसके मन की बात करोगे? हर महीने में क्यों करोगे?” लेकिन ये कैसे संभव था, परिया का न तो रेडियो पर कंट्रोल था और न ही आवाज़ रूपी प्रधानमंत्री पर. वह समझ नहीं पा रहा था कि करे तो क्या? इसी उधेड़बुन में उसने बीड़ी जला ली. जोर का सुट्टा मारा तो खांसी आ गई. थूकने को हुआ, तो लगा रेडियो घूर रहा है. अब परिया का सर चकरा रहा था. वो खुद से आज़ादी के मायने पूछ रहा था. इतनी दूर तक चल कर आने के बाद भी उसे थूकने लायक जगह नहीं दिखी या हर जगह इसी लायक थी. रेडियो की आवाज़ लगातार उसके कानों में पड़ रही थी, “आप खुद सफाई रखें और इतना ही नहीं, दूसरों से भी सफाई रखने का आग्रह करें…” परिया पर इस वाक्य का जादुई असर हुआ. उसकी चाल में अचानक दृढ़ता की झलक दिखाई पड़ी, मानो भाजपा बिना शिवसेना से गठबंधन के महाराष्ट्र का चुनाव लड़ने जा रही हो. आगे बढ़कर परिया ने पच्च से रोड पर थूका और दो कदम बाद बीड़ी की ठुड्डी को ज़मीन पर पटक कर इतनी जोर से रगड़ा कि चप्पल का फीता निकल आया. टूटी चप्पल को हाथ में उठा कर दौड़ते हुए उसने जयकारा सा लगाया, “न करूँगा न करने दूंगा”.वाट्सएप में काफल ट्री की पोस्ट पाने के लिये यहाँ क्लिक करें. वाट्सएप काफल ट्रीकाफल ट्री के फेसबुक पेज को लाइक करें : Kafal Tree Onlineउमेश तिवारी विश्वासहल्द्वानी में रहने वाले उमेश तिवारी ‘विश्वास’ स्वतन्त्र पत्रकार एवं लेखक हैं. नैनीताल की रंगमंच परम्परा का अभिन्न हिस्सा रहे उमेश तिवारी ‘विश्वास’ की महत्वपूर्ण पुस्तक ‘थियेटर इन नैनीताल’ हाल ही में प्रकाशित हुई है.                       काफल ट्री वाट्सएप ग्रुप से जुड़ने के लिये यहाँ क्लिक करें: वाट्सएप काफल ट्रीकाफल ट्री की आर्थिक सहायता के लिये यहाँ क्लिक करेंTags:  Umesh Tewari 'Vishwas'उमेश तिवारी 'विश्वास'  ",satire,1,https://www.kafaltree.com/wp-content/uploads/2019/02/34830159_1986292681427355_410858701839138816_n-238x300.jpg,7 minutes
"निगम, दमुवाढूँगा और सुअर","WhatsAppShareTweetविकासशील देश पालने में लेटे-लेटे लम्बे अरसे तक अमेरिका आदि देशों को ताकते रहते हैं. फिर विकास की घुट्टी पीकर धीरे-धीरे विकसित होते हैं. इनके विकास की पहली शर्त ये होती है कि ये देश हों, पाकिस्तान नहीं. अन्य मुख्य शर्तों में; यहाँ विकास के प्रति आतुर जनता और उदासीन नेता होने चाहिये.बिजली-पानी, साफ़-सफाई, रोटी-दाल, स्कूल-अस्पताल का यहाँ टोटा होना चाहिए. खैर, मैं यहाँ पड़ौसी मुल्कों पर टिप्पणी करने नहीं बैठा हूँ. मेरा इरादा विकास के इन मानकों के आधार पर ये तय करना है कि वर्तमान में हल्द्वानी विकास की कौनसी सीढ़ी पर है और उसके सापेक्ष दमुवांढुंगा की क्या स्थिति है.विकसित होने की कोई शर्त अगर नगर निगम का दर्ज़ा होता तो पिछले चार-पाँच सालों में हल्द्वानी नगर तो बन गया होता. इस दौरान सूअरों की संख्या में जो स्वागतयोग्य वृद्धि हुई है, उसके हिसाब से हल्द्वानी की टक्कर उत्तर प्रदेश के कुछ पड़ौसी कस्बों से हो सकती है. हाँ, गधों, कुत्तों और सांडों के मामले में उत्तराखंड के कुछ दूसरे निगम शायद हल्द्वानी से बाज़ी मार ले जाएँ. कुत्तों के मामले में तो नगरपालिका नैनीताल ही हल्द्वानी को मात दे देगी. सूअरों के सापेक्ष गधों, कुत्तों और सांडों की टॉप रैंक नर्सरी के रूप में विकसित ना हो पाने का कारण यह नहीं है कि हल्द्वानी की जलवायु उनके लिए ख़राब हो या नगर निगम उनके खिलाफ़ कोई प्रस्ताव पास कर चुका हो.वस्तुतः, यहाँ की सफ़ाई व्यवस्था में सूअर अपने महत्वपूर्ण योगदान के चलते निगम की सहानुभूति अर्जित करते है. निगम से वो कोई वेतन, आवास, झाडू वगैरा भी नहीं लेते. भोटियापड़ाव क्षेत्र का उदाहरण लें; सपरिवार घूमते-घामते कूड़ा सफ़ाचट करते सूअर, वाया अम्बिका विहार, दमुवांढुंगा निकल जाते हैं. उनकी सफ़ाई क्षमता और आवाजाही के रूट को देखते हुए ही हो सकता है दमुवांढुंगा को हल्द्वानी नगर निगम में शामिल करने का निर्णय लिया गया हो.निकट भविष्य में अगर सूअर परिवार अप्रत्याशित रूप से बड़ा हो जाये तो निगम की सीमा भी फतेहपुर तक बढ़ाई जा सकती है. हाँ, इस क्षेत्र में सांडों की बढती मोटाई के मद्देनज़र, निगम को कालोनियों की सड़कें शीघ्र चौड़ी करनी पड़ सकती हैं. जबकि गोबर फार्च्यूनरों और स्कोडाओं के टायरों से निबट जायेगा.अब मेरा ध्यान दामोदर उर्फ़ दमुवां की ओर जा रहा है. वो किसी भट्ट, सुयाल, सनवाल या नैनवाल का चिरंजीवी रहा होगा. जाने किन कारणों से उसके नाम पर इस इलाके का नामकरण हुआ होगा. विचारणीय है कि दमुवांढुंगा संधि में दामू से ज़्यादा महत्वपूर्ण ‘ढुंग’ है. दामोदर का पत्थर अगर किसी ख़ास श्रेणी का रहा होता तो उसका विशेष नाम होता जैसे सिल (पीसने का), पाथर (चाख का), पटाल (छत का) आदि. निश्चित ही एक अनाम लोड़े/ढुंग पर बैठ कर दामू ने बांसुरी बजाई होगी या ढुंग से किसी का सर फोड़ दिया होगा.उसने ज़रूर कुछ ऐसा किया होगा कि उसके नाम से ‘ढुंग’ चिपक गया, जैसे उत्तराखंडी संदर्भ में मुलायम से मुज़फ़्फ़रनगर. अब, जबकि दमुवांढुंगा हल्द्वानी नगर निगम में शामिल हो ही गया है तो मेयर को चाहिए कि दामोदर और पत्थर के सम्बन्ध को स्पष्ट करती फ्लेक्सी दमुवांढुंगा के प्रवेश द्वार पर लगवाएं. सांडों, गधों, सूअरों के लिए अलग पैदल मार्ग का निर्माण करवाएं, आदतन कुछ नागरिक उनके साथ चलना चाहें तो ये उनकी चॉइस है. अब दमुवांढुंगा की जनता कई प्रकार के टैक्स देगी.तसल्ली के लिए चौराहों पर उनके अपने मेयर, सभासदों आदि के बड़े-बड़े कटआउट लटका देने चाहिए. ताकि भविष्य में कभी जनता को फूल चढ़ाने हों तो बाज़ार तक नहीं जाना पड़े. अभी मुझे भविष्य के गर्त में विकासोन्मुख दमुवांढुंगा दिखाई पड़ रहा है. वहां के आकाश पर बिजली के तारों से खिंची विकास की रेखाएं दीख रही हैं. भरे हुए कूड़ेदानों की छटा ही निराली है. सीवर लाइन के लिए सड़कों और बीएसएनएल तार डालने के लिए गलियों को खोद दिया गया है. बची-खुची सड़कों पर नाना प्रकार के वाहन चिंघाड़ते हुए बढ़े जा रहे हैं. इन स्थितियों में चूँकि विकास को पैदल चल कर आने में दिक्कत होगी, वो उड़ कर आएगा. तेजी से आएगा और दमुवांढुंगा को डी डी नगर बना देगा. इन नए हालातों में अम्बिका विहार भी अपनी पड़ौस की बदली हुई पहचान के प्रति उदासीन नहीं रह पायेगा. उसके रेजिडेंट बताएँगे, “हाँ-हाँ उसी से लगा है, पहले दमुवांढुङ्गा कहते थे. अब डी डी नगर हो गया है।” तब अपने मॉडर्न नाम पर इतराते हुए दमुवांढुंगा ख़ुद नगरपालिका बनने का दावा पेश करेगा.[वाट्सएप में काफल ट्री की पोस्ट पाने के लिये यहाँ क्लिक करें. वाट्सएप काफल ट्री]उमेश तिवारी विश्वास हल्द्वानी में रहने वाले उमेश तिवारी ‘विश्वास’ स्वतन्त्र पत्रकार एवं लेखक हैं. नैनीताल की रंगमंच परम्परा का अभिन्न हिस्सा रहे उमेश तिवारी ‘विश्वास’ की महत्वपूर्ण पुस्तक ‘थियेटर इन नैनीताल’ हाल ही में प्रकाशित हुई है.काफल ट्री वाट्सएप ग्रुप से जुड़ने के लिये यहाँ क्लिक करें: वाट्सएप काफल ट्रीकाफल ट्री की आर्थिक सहायता के लिये यहाँ क्लिक करेंTags:  umesh tiwari vishwasउमेश तिवारी 'विश्वास'थियेटर इन नैनीताल  ",satire,1,https://www.kafaltree.com/wp-content/uploads/2019/02/34830159_1986292681427355_410858701839138816_n-238x300.jpg,7 minutes
संजीवनी बूटी की भूली कहानी,"ShareWhatsAppTweet29 Sharesमित्रो हो सकता है आपको याद न हो, कलियुग के 2016 सन में आर्यावर्त के भारतवर्ष-उत्तराखंड में अवस्थित कांग्रेस पार्टी की सरकार पुराणों में वर्णित संजीवनी बूटी खोज निकालने को एक योजना लाई थी. जिसकी कटिंग संलग्न है. हालाँकि, इसे तत्कालीन राज्य सरकार की अनाधिकार चेष्टा भी समझा गया क्योंकि रामायण संबंधी मुद्दों का सर्वाधिकार आर्ग्युएबली भाजपा की केन्द्र सरकार के पास सुरक्षित माना जा रहा था. साथ ही जैसा कटिंग से स्पष्ट है आयुर्वेदिक दवाओं की निर्माता पतनजली भी द्रोण पर्वत पर अपना आर एंड डी का तंबू गाड़े हुए थी.(Satire by Umesh Tewari Vishwas 2022)जनता होने के नाते आपकी विस्मृति स्वाभाविक है. क्योंकि जब आप ये भूल जाते हैं कि आपने पिछले चुनावों में किन मुद्दों पर वोट डाला, यहां तो कहानी 5 वर्ष से भी पुरानी है और इस दौरान कई योजनाएँ आयीं, सरकारें, मुख्यमंत्री आदि आये और गये. हाँ, आप वही रहे. अब तो आप जनता होना भी भूल चुके हैं.तथापि मेरे फैलो भारतीय आप कैसे भूल सकते हैं कि द्वापर युग में संजीवनी बूटी एडमिनिस्टर करके (मेरे विदेशी फॉलोवर्स भी नोट करें) अपने जय श्री राम वाले भगवान राम के भाई लक्ष्मण जी की जान बचाने की लीला हुई थी. लीला इस मायने कि, जो भगवान राम चाहते तो अपने भाई को फ़ौरन जिला लेते किंतु विपक्ष, यानी जनता जिसमें वह वाशर मैन भी शामिल है जिसने बाद में सीता माता या राजा राम पर अंगुली उठाई थी. स्वाभाविक है युद्ध के अन्य घायलों का प्रश्न उठता, चाहे वो बंदर ही क्यों न रहे हों. तदनुसार हनुमान जी स्वयं इनिशिएटिव लेकर फ़ौरन संजीवनी लेने आकाश मार्ग से प्रस्थान किये, कतिपय कारणों से संजीवनी बूटी पहचान न सके पर बूटी वाला पर्वत उखाड़ लाने में सफल रहे. इसका विवरण तुलसीदास कृत रामायण में पृष्ठ 356 पर देख सकते हैं. कहने का मतलब है कि संजीवनी बूटी को आयडेंटिफाय करना इतना आसान  न समझा जाये; देखने, सूंघने, उखाड़ने की शक्ति से परिपूर्ण खोजी दल चैये. साथ-साथ बजट भी बड़ा होना चैये.वस्तुतः, संजीवनी बूटी अब नहीं तो कब खोजी जाएगी; जबकि उत्तराखंड में बीजेपी की रिपीट सरकार है और सूबे की स्वास्थ्य व्यवस्था मूर्छित पड़ी है. अब संजीवनी बूटी को जनहित में युद्ध स्तर पर खोजा ही जाना चाहिए. संजीवनी का संधान सरकार के लिए, अंग्रेज़ी में कहा जाय तो ‘फैदर इन द कैप’ होगा, जो हालिया प्रचलित उत्तराखंडी टोपी में मोरपंख सा जंचेगा.उम्मीद है कि 6 वर्ष पूर्व प्रस्तावित संजीवनी बूटी की खोज की मुहिम शायद अब तक कुछ आगे बढ़ी होगी. इसके दफ़्तर आदि तो खुल ही गए होंगे, डेपुटेशन की अनौपचारिक व्यवस्था, वाहनों की ख़रीद आदि हुई होगी ? कुछ कंसल्टेंट वगैरा की एप्लिकेशन आ चुकी होंगी? कहीं ऐसा तो नहीं, संजीवनी बूटी प्रोजेक्ट गुपचुप तरीक़े से पतंजलि आयुर्वेद को आउट-सोर्स हो गया? अगर ये हुआ है तो कभी भी कोरोनिल की तरह बाबाजी केन्द्रीय स्वास्थ्य मंत्री के हाथों शानदार पैकिंग में मृत संजीवनी लॉन्च करते नज़र आ सकते हैं. सूबे वालों की तब कार्यक्रम में मात्र गरिमामई उपस्थिति रह पाएगी और उन्हें फ़्री सेम्पल से संतोष करना पड़ेगा. हाँ, 100% शुद्ध  संजीवनी बूटी रुचि सोया में मिक्स करके पतांजलि मॉल में बिकेगी. अमीर-ग़रीब सब व्हिं से खरीदेंगे.चूँकि समाचार पत्रों या इलेक्ट्रॉनिक मीडिया ने इन 6 सालों में बूटी पर कोई प्रोग्रेस रिपोर्ट प्रकाशित नहीं की तो मेरे अंदर का पत्रकार जाग गया है. जगा ही नहीं, चीख़-चीख़ कर स्टेटस रिपोर्ट मांग रहा है. इस चक्कर में वह अग्निपथ वाले सैनिकों का सेवाकाल 04 के स्थान पर 40 वर्ष लिखा गया है.(Satire by Umesh Tewari Vishwas 2022)निकट भविष्य में जब भी संजीवनी बूटी खोज का  काम शुरू हो या रफ़्तार पकड़े, उसकी सफलता हेतु मैं निम्न सुझाव मुख्यमंत्री जी को देना चाहता हूँ. भुलक्कड़ जनता अपनी सलाह, यदि कोई हो, तो इस ज्ञापन में जोड़ दे-महोदय पिछले वर्षों में हुए भीषण भू-स्खलनों के चलते संजीवनी बूटी शायद पहाड़ पर न मिले अतः प्रयास रहे कि इसका खोजी दल मैदानों तक अवश्य पहुंचे.महोदय चूंकि बूटी अंतिम बार सुषैण वैद्य आदि द्वारा रामायण काल में देखी गई, इधर किसीने उसे देखा नहीं है, इसलिए (बाद की किरकिरी से बचने को) मामूली लक्षण/संभावना दर्शाने वाली बूटियों का भी संग्रहण करवाया जावे.महोदय मीडिया को इन बूटियों की केवल जड़ें दिखाएँ, भूल से भी फूल-पत्ती-तने नहीं दिखाए जाएँ.. (आप इनको जानते ही हैं).महोदय बूटी परीक्षण के लिये एक सर्वदलीय पैनल (गिनी पिग के रूप में) बनाया जावे.महोदय बेहोशी वाला परीक्षण ( रामायण में लक्ष्मण शक्ति का सन्दर्भ लें) करने को एन डी ए के सदस्यों से चयन हो और मृतक/मरणासन्न पर परीक्षण हेतु नमूने कांग्रेस से ही चुने जाएं.महोदय प्रोजेक्ट में विभागीय और प्रभारी मंत्री के रिश्तेदारों आदि को केवल ढुलाई का काम दिया जाये.महोदय फाइनेन्स में मेरा हाथ तंग है पर मोटा-मोटी जितने करोड़ का बजट हो योजना के उतने टुकड़े कर लें जैसे 150 करोड़ के 150 हिस्से कर लें (आल वेदर रोड की तर्ज़ पर) और हर सैंपल पर 1 करोड़ का अनुमानित बजट रखें… सिंपल.महोदय लास्ट बट नॉट लीस्ट, जैसी कि संभावना है ब्यूटी के सैंपल भारी मात्रा में संग्रहित होंगे, इनके भंडारण के लिए भारत के यशस्वी उद्योगपति गौतम अडानी द्वारा स्टेट ऑफ द आर्ट टेक्नोलॉजी से निर्मित गोदामों का ही उपयोग किया जाये. इनका केन्द्र में बड़ा पव्वा है.. ये बाबा रामदेव की काट भी है. शेष आप समत्ते ही हैं(Satire by Umesh Tewari Vishwas 2022)–उमेश तिवारी ‘विश्वासलेखक की यह कहानी भी पढ़ें: टीवी है ज़रूरी: उमेश तिवारी ‘विश्वास’ का व्यंग्यहल्द्वानी में रहने वाले उमेश तिवारी ‘विश्वास‘ स्वतन्त्र पत्रकार एवं लेखक हैं. नैनीताल की रंगमंच परम्परा का अभिन्न हिस्सा रहे उमेश तिवारी ‘विश्वास’ की महत्वपूर्ण पुस्तक ‘थियेटर इन नैनीताल’ हाल ही में प्रकाशित हुई है.हमारे फेसबुक पेज को लाइक करें: काफल ट्री वाट्सएप ग्रुप से जुड़ने के लिये यहाँ क्लिक करें: वाट्सएप काफल ट्रीकाफल ट्री की आर्थिक सहायता के लिये यहाँ क्लिक करेंTags:  Satire by Umesh Tewari Vishwas 2022  ",satire,1,https://www.kafaltree.com/wp-content/uploads/2019/02/34830159_1986292681427355_410858701839138816_n-238x300.jpg,7 minutes
संभावना वर्सेस अपार संभावना,"ShareWhatsAppTweet51 Sharesआपने ग़ौर किया होगा मुल्क में समय-समय पर कुछ चीज़ों की संभावना और किन्ही अन्य की अपार संभावना जताई जाती है. आइए हम भी संभावना और अपार संभावना के बीच अंतर को समझने का प्रयास करें. ऐंवैं ही…(Article by Umesh Tewari Vishwas)विकासोन्मुख देश में संभावना होना सामान्य सी बात है. वह भी कई क्षेत्रों में; जल, थल, नभ में संभावना ही संभावना. विकास संबंधी आंकड़ों में प्रयोग हेतु संभावना को उत्तम माना जाता है; विशेषकर रोज़गार, दंगा-फ़साद, मंहगाई या जीडीपी आदि क्षेत्रों से जुड़े डेटा में.संभावना के दोहन को सरकारी व्यवस्था और प्राइवेट बिजनेस दोनों ही दुलकी चाल से प्रयासरत रहते हैं, युद्ध स्तर के मंसूबे नहीं बनाते. गुजरात-महाराष्ट्र के समीपवर्ती समुद्र में मौजूद तेल भंडार इसका बहुत अच्छा उदाहरण हैं. यहाँ तेल-गैस मिलने की संभावना बताई गई, लेकिन ‘अपार संभावनाएं’ नहीं. इस कारण सरकार पिछले कई वर्षों से यहाँ, हफ़्ते में औसतन एक दिन तेल ढूंढ रही है. तेल बिजनेस में संलग्न औद्योगिक घरानों का हौसला बढ़ाने हेतु तेल खोजने के बनिस्पत उसका आयात अधिक सुविधाजनक और मुनाफ़ाजनक है. कार्ययोजना पूरी होने तक आवश्यकता भर का तेल आयात होता रहेगा. कोई टेंशन नहीं. टी वी, अख़बार हस्बे-मामूल तेल के रेट मॉनिटर करते रहेंगे. दो-चार पैसे प्रति मिलीलीटर की मामूली मूल्य वृद्धि को कंट्रोल करने में सरकार की कोई दिलचस्पी नहीं. आप अपने लालाजी से मोलभाव कर सकें तो कर लें.बहुत दिन बाद जब अच्छे दिन आएंगे तो अपना सस्ता तेल निकलेगा, हम तेल में आत्मनिर्भर होंगे और तब जनता को भी अपना तेल सस्ता मिलने लगेगा. अभी जनता भी तेल पर टैक्स घटाने की मांग कर रही है, तेज़ी से तेल खोजने को दबाव नहीं बना रही. उसे पता है कि संभावना अपार नहीं है. अब यदि तेल कंपनियों के बिजनेस में अपार संभावनाएं न दिखने से सरकार नादान उद्योगपतियों को कंपनी बेच कर उल्लू बनाना चाहती है तो तक़लीफ़ काहे की?(Article by Umesh Tewari Vishwas)दूसरी ओर पर्यटन की अपार संभावनाओं से युक्त उत्तराखंड जैसे राज्य भी हैं. पता नहीं ऐसा कब से है पर उत्तराखंड बनने के बाद अपार संभावनाएं व्यक्त करने वालों की संख्या में अभूतपूर्व वृद्धि हुई है. बल्कि यूँ कहिए, छै-आठ माह के अंतराल पर राज्य रीडिस्कवर होता रैता है और बताया जाता है कि यहाँ पर्यटन की अपार संभावनाएं हैं.इससे प्रतीत होता है कि संभावनाओं का महत्व तभी है जब वो वर्तमान में व्यक्त की जाएं लेकिन हों भविष्य की. भूतकाल में व्यक्त संभावना छूट गई ट्रेन सरीखी है, जिसके लिए यात्री स्वयं उत्तरदायी माना जायेगा.प्लेटफार्म पर खड़ा यात्री वर्तमान है जिसकी बुद्धिमानी इसी में है कि वो भविष्य की संभावना संसूचित करे. वरना उसे चूटिया समझा जाएगा. हो सकता है पूछ लें ‘तुम तब क्या कर रहे थे?’ यानी ट्रेन छूट कैसे गई !ख़ैर, उत्तराखंड पर लौटता हूँ. अपार संभावना की घोषणा भतेरी संजीदगी के साथ आशा से ओतप्रोत संभाषणों द्वारा की जाती है. इस समय नेपथ्य में सितार पर झाला बज रहा होता है. अख़बारों में इसे विज्ञापनों के बाद छपने वाले मुखपृष्ठ पर देखा जा सकता है. टीवी वाले प्रबक्ता की अपार संभावना की बाइट को प्राइम टाइम बुलेटिन में चला देते हैं. फलस्वरूप, एक उत्सव का वातावरण सृजित होता है जिसमें छलकते उत्साह से अनुमान लगाने वाले लगा लेते हैं कि सरकार फ़िज़ूलख़र्ची के मूड में है. गली-मुहल्ले से लेकर प्रेस क्लबों तक यह गंध फैल जाती है.इस दौर के कुछ लक्षण निम्नवत हैं; इसमें हर किसम का मीडिया विज्ञापन की मांग करने लगता है. विषय विशेषज्ञ आलस्य त्याग, तीन कॉपी में कंसल्टेंसी का प्रस्ताव भेजते हैं. संबंधित विभाग के अफ़सर टाइम से दफ़्तर आने लगते हैं. मुख्यमंत्री मंत्री से, मंत्री सचिव से, ओ एस डी बिजनेस मैन से मीटिंग करते हैं. आर्थराइटिस ग्रसित पार्टी भी लंगड़ाते हुए एक सैक्शन से दूसरे को दौड़ पड़ती हैं. जताई गई संभावना रजनीगंधा की महकती डाली सी जिस गलियारे से निकलती है नए शोहदे पीछे जुड़ते जाते हैं. अन्य विभाग वाले हसरत भरी निगाहों से संभावना को देखते हैं. पार्टी का आश्वासन हासिल कर वापस सीटों पर लौट जाते हैं, ठंडी सांसें भरते हुए.…शीघ्र ही एक बड़ा सेमिनार आयोजित होता है जिसमें टी ए, मानदेय, बैंक्वेट, डिनर, आवास व्यवस्था और स्मृति उपहारों आदि हेतु अच्छा बजट मांगा जाता है. जोशीले प्रेजेंटेशन के चलते आशा के अनुरूप बजट से अधिक व्यय हो जाता है पर बेहतर कॉर्डिनेशन के चलते इस दौर के सब बिल पास हो जाते हैं.(Article by Umesh Tewari Vishwas)आख़िर वह दिन भी आता है जब मुख्य परियोजना बजट स्वीकृत हो जाता है. आशा से कम आबंटन और पूर्व में अवमुक्त राशि के समायोजित होने के कारण सचिवालय में चारों ओर अवसाद और निराशा की वायलिन सी बजने लगती है. हर अनुभाग में धत्तेरेकी, धत्तेरेकी, धत्तेरेकी आवाज़ें सुनाई देती हैं. अगली सुबह संभावना फोटोस्टेट मशीन के गलियारे में बुझी बीड़ी सी पड़ी मिलती है.इस बीच जनता समझती है कि संभावनाओं पर काम चल रहा है, वह विकास के मुद्दे पर आश्वस्त नज़र आती है. जनता को आश्वस्त देखकर हुक्मरान अपने ‘असली’ काम पर लग जाते हैं.अपार संभावना का विश्वास क़ायम हो चुकने का ज़मीनी फ़ायदा यह होता है कि अटैची वाले ठेकेदार हरक़त में आकर पार्टी कैडर से सम्पर्क स्थापित करने लगते हैं. कैडर उत्साहित होकर चौराहों पर नेताओं के साथ अपनी फोटो वाली फ्लेक्सियाँ लगा देते हैं. इनमें संभावना को विकास से जोड़ते हुए जुमले जड़े होते हैं. उदाहरणार्थ, पर्यटन की अपार संभावना को सड़क निर्माण से जोड़ता फ्लेक्स निम्न प्रकार बनेगा; ऊपर से क्रमशः घटते साइज़ के क्रम में प्रधानमंत्री, केन्द्रीय मंत्री, मुख्यमंत्री और पी डब्लु डी मंत्री के फ़ोटो होंगे. बीच में संदेश ‘पर्यटन की फड़क है, गाँव-गाँव अब सड़क है’ और निचली पायदान पर विज्ञापन के निवेशक का फ़ोटो सहित नाम.जनता यह सब देखकर प्रसन्न होती है. वह समझती है कहीं विकास हो रहा है जिसके पोस्टर यहाँ भी लगे हैं… महीने-दो में फ्लेक्स फट जाते हैं. कुछ और दिनों विकास की चिन्दियाँ लटकी रहती हैं जिन्हें ठेला-मज़दूर उपलब्ध होते ही मुंसिपालिटी उतरवा देती है.मंत्री-मुख्यमंत्री बदल जाते हैं, यहाँ तक कि सरकारें बदल जाती हैं पर अपार संभावना अपने आत्मा रूप में राजधानी क्षेत्र में विचरण करती रहती है. हो सकता है महाराष्ट्र-गुजरात में तेल मिलने के बाद इसका भी चोला बदल हो.…फ़िलहाल अभी-अभी सचिवालय में नये मुख्यमंत्री की टीम को पर्यटन की अपार संभावना महसूस हुई है. महसूस करने में किसी का क्या लगता है, न बकवास करने में! पुनः सितार बजाया जाए या पुरानी रिकॉर्डिंग से काम चलाएं, बस यही सामरिक महत्व का निर्णय लिया जाना बाक़ी है. कुछ ही दिनों में बड़े होर्डिंग्स पर नए जुमलों के साथ नई तस्वीरें लगेंगी. कहना न होगा फटी जीन से झांकते घुटने सी संभावना जब भी इधर से गुज़रे, इनकी नज़रों से बच निकलना मुश्किल होगा.(Article by Umesh Tewari Vishwas)–उमेश तिवारी ‘विश्वासलेखक की यह कहानी भी पढ़ें: पीन सुंदरी: उत्तराखण्ड की नायिका कथाहल्द्वानी में रहने वाले उमेश तिवारी ‘विश्वास‘ स्वतन्त्र पत्रकार एवं लेखक हैं. नैनीताल की रंगमंच परम्परा का अभिन्न हिस्सा रहे उमेश तिवारी ‘विश्वास’ की महत्वपूर्ण पुस्तक ‘थियेटर इन नैनीताल’ हाल ही में प्रकाशित हुई है.हमारे फेसबुक पेज को लाइक करें:  काफल ट्री वाट्सएप ग्रुप से जुड़ने के लिये यहाँ क्लिक करें: वाट्सएप काफल ट्रीकाफल ट्री की आर्थिक सहायता के लिये यहाँ क्लिक करेंTags:  Article by Umesh Tewari Vishwas  ",satire,1,https://www.kafaltree.com/wp-content/uploads/2019/02/34830159_1986292681427355_410858701839138816_n-238x300.jpg,7 minutes
न्यू इंडिया को उत्सव से मतलब फिर अवसर सुई लगाने का हो या वोट डलवाने का,"ShareWhatsAppTweet47 Sharesअगर आप देख सकते तो न्यू इंडिया के चेहरे पर इन दिनों आपको एक अनोखी चमक दिखाई पड़ती. ये उत्सवी चमक-दमक है. देश में चारों ओर उत्सवों की बहार जो है. एक निपटा तो दूसरा आ जाता है. चमक कम हुई तो दमक छा जाती है. नगर-नगर, मुहल्ले-मुहल्ले उत्सवों की धूम है.अपनी कॉलोनी में दो नए स्पीड ब्रेकर बने हैं. एक दिवसीय ‘ब्रेकर उत्सव’ में इनका लोकार्पण किया जाना है. इस उपलक्ष्य में भाषणों के अलावा सूक्ष्म सांस्कृतिक कार्यक्रम का आयोजन किया गया है. दोनों सी सी निर्मित स्पीड ब्रेकरों के मध्य की उधड़े कोलतार वाली सड़क पर टेंट हाउस की रंगीन कार्पेट बिछी है. बिजली के लपलपाते तार चाँदनी से ढक गए हैं. ‘ब्रेकर उत्सव’ के लिए सजे इस अस्थाई कॉरीडोर में गली के कुत्ते सुबह से ही पैर पसार कर निद्रामग्न हैं. ट्रैफिक का डर नहीं रहा तो अभिभावकों ने भी बच्चों को खुला छोड़ दिया है. सड़क अवरुद्ध होने से लोग अगल-बगल की गलियों से अपने वाहन निकालने को मजबूर हैं. डाइवर्जन पकड़ते वाहन चालक अपने श्रीमुख से मोटी-मोटी गालियां और वाहनों से अतिरिक्त धुवाँ छोड़ रहे हैं. बच्चों की शब्दावली में नये अलंकारों का डायरेक्ट बेनिफिट ट्रांसफर हो रहा है. धुंवे और मां-भैंन की जुगलबंदी इन बच्चों को मज़बूत दिल-औ-दिमाग़ का नागरिक बनाएगी. आख़िर भविष्य में उन्हीं को उत्सवों का दायित्व सम्हालना है. फ़िलहाल शाम को ‘ब्रेकर उत्सव’ में यही उल्लसित बच्चे मुख्य अतिथि के स्वागत में कोरस प्रस्तुत करेंगे. सुंदर प्रस्तुति के लिए तालीम और आपसी तालमेल बहुत ज़रूरी है, शायद इसलिए वो ब्रेकफास्ट के बाद से ही काफ़ी तालमेल से चिल्ला रहे हैं.अपनी उत्सवधर्मिता की ठरक तो देखिए कि हम कोरोना को भी इवेंट बना देते हैं. कोरोना को ख़ुद पता न होगा कि इंडिया पहुँच कर वो उत्सवों का बाइस बन बैठेगा. चीनी घुसपैठ सा गुपचुप आया कोरोना विस्तार को उतावला था. उत्सवरत इंडिया अमरीकी राष्ट्रपति के स्वागत में बावला था. गुजरात के स्टेडियमों से आगरा के ताज महल तक ता-ता-थैया करता कोरोना इंडिया के गले आ पड़ा. उसे पटाने की कोशिश भी हमने उत्सवी अंदाज़ में ताली-थाली बजा कर की, धूप-दिया-बत्ती भी करी मगर उसने ज़रा भी ‘करुणा’ न दिखाई. जब उसने सुरसा सा विकराल रूप दिखाया तब वैक्सीन की समझ आई… और इंडिया ने विश्व रिकॉर्ड बना कर ‘वैक्सीनेशन उत्सव’ मनाने का मौक़ा हासिल कर लिया. न्यू इंडिया को उत्सव से मतलब; अवसर सुई लगाने का हो या वोट डलवाने का.इधर देश अपने लिए झटपट उत्सव तैयार किये ले रहा है. हफ़्ते के शुरुवाती दिनों उत्सवच्युत रहा नहीं कि वीकेंड आते-आते उत्सवरत होने को बेक़रार हो जावे है. इस ट्रेंड को दूर से ताड़ते हुए सरकार उत्सवों को बढ़ावा दे रही है. उसने विभिन्न क्षेत्रों में संभावित उत्सवों का एक कैलेंडर बनवा लिया है. उसका मानना है उत्सवों के आयोजन से रोज़गार के नए अवसर पैदा हो रहे हैं. सरकारी स्वरोज़गार में लगे युवाओं को ध्याड़ी से एक्सट्रा इनकम हो रही हैगी. टोपी, गमछा आदि की छोंक अलग से.‘लोकतंत्र का उत्सव’ नजदीक होने से उत्सवों का महोत्सव में बदल जाना एक स्वाभाविक प्रक्रिया है. इसका आनंद ही कुछ और हैगा. झटके में बजट दूना-तिगुना हो जावे. फण्ड की प्रचुरता से युवा हृदयों के पसंदीदा सांध्यकालीन सांस्कृतिक प्रोग्राम, पत्रकारों की कलम-दवात, ठेकेदारों के एडवांस, लाभार्थियों का यात्रा भत्ता, पंडितों की दक्षिणा और पुराने उधार आदि के बिल चुकता करने में सहूलियत हो जाती है. कल ही आज़ादी के लोकल अमृत महोत्सव प्रभारी साहब का फ़ोन आया-‌’अरे कहाँ अदृश्य हैं श्रीमन..आज़ादी के अमृत महोत्सव में भी दिखाई नहीं पड़े ? हम सोच रहे थे प्रसाद गृहण करने तो आएंगे..’‌’यहीं हैं सर, कोरोना का ज़हर झेल रहे हैं. घर में क़ैद हैं. महोत्सव की रिपोर्ट घर से ही बनवा देते हैं. आपके लौंडों के भी नाम रेगुलर छप रहे हैं. आपकी निगाह नहीं पड़ी होगी शायद … ऐसे ही थोड़ी आपके मीडिया के प्रतिनिधि ना हैं सरजी ही..ही ! संभव हो तो हमारे हिस्से के अमृत की शीशी घर भिजवा दें..ही ही ही.’‌’अमृत का तो छींटा भी नहीं बचा श्रीमन. हाँ, आपके लिए सैनिटाइजर की बोतल अवश्य भिजवा सकते हैं..ही ही ही.’‌’थैंक्यू सर, थैंक्यू..आपके सौजन्य से मिला विष भी आशीर्वाद है.’‌’अरे हाँ, दस को ‘ओमिक्रोन मुक्ति उत्सव’ का शुभारंभ हो रहा है. तब तक चंगे हो जाएं तो उदघाटन में अवश्य पधारें, भाईजी भी आ रहे हैं. वैसे आपको हुआ कौन सा है..?’‌’अभी डेल्टा से उबरा हूँ सर. एक टी वी एंकर का प्लाज़्मा चढ़ा है. काम करने की तीव्र इच्छा होती है आजकल. …आता हूँ सर, आता हूँ.’–उमेश तिवारी ‘विश्वासलेखक की यह कहानी भी पढ़ें: टीवी है ज़रूरी: उमेश तिवारी ‘विश्वास’ का व्यंग्यहल्द्वानी में रहने वाले उमेश तिवारी ‘विश्वास‘ स्वतन्त्र पत्रकार एवं लेखक हैं. नैनीताल की रंगमंच परम्परा का अभिन्न हिस्सा रहे उमेश तिवारी ‘विश्वास’ की महत्वपूर्ण पुस्तक ‘थियेटर इन नैनीताल’ हाल ही में प्रकाशित हुई है.हमारे फेसबुक पेज को लाइक करें:  काफल ट्री वाट्सएप ग्रुप से जुड़ने के लिये यहाँ क्लिक करें: वाट्सएप काफल ट्रीकाफल ट्री की आर्थिक सहायता के लिये यहाँ क्लिक करेंTags:  Satire by Umesh Tewari Vishwas  ",satire,1,https://www.kafaltree.com/wp-content/uploads/2019/02/34830159_1986292681427355_410858701839138816_n-238x300.jpg,7 minutes
लोक तंतर में पुलिस मंतर,"ShareWhatsAppTweet217 Sharesमैं अमरीक्का में हूँ जहाँ आजकल अपने मुलुक जैसे जम्हूरियत की दुम सीधी करने वाले काम हो रहे हैं. अब ये पता नहीं मैं यहाँ आया हूँ या लाया गया हूँ! मुझे लगता है मुझे तो अमरीकी लोकतंत्र ने बुलाया है. जो भी हो, 6 जनवरी को राष्ट्रपति बाइडेन की जीत का अमरीकी काँग्रेस में प्रमाणीकरण का दिन था. हार मानने से इंकार कर रहे ट्रम्प ने उपराष्ट्रपति पेंस को पटाने की बड़ी कोशिश करी कि ‘यार जब लिफ़ाफ़ा खोलियो तो बोल दियो कि ट्रम्प साब जीत गए.’ एल बी डब्ल्यू में बेमानटी की गुंजाइश हो सके पर क्लीन बोल्ड हो गए राष्ट्रपति को नॉट आउट कोई कैसे दे दे? बस खुन्नस में आ गए ट्रम्प, अपने समर्थकों से संसद पर धावा बुलवा दिया. भीड़ और पुलिस को देखकर ल मुझे तो यार अपने ‘छात्र एकता ज़िंदाबाद’ वाले दिन याद आ गए. नैनीताल-हल्द्वानी में होता तो किसी क्लासफेल्लो से चकल्लस में मुब्तिला हो जाता. (American Election Satire by Umesh Tewari)कैपिटल हिल प्रांगण में तैनात पुलिस वाले बेशक गहन प्रशिक्षित होंगे, उनके डंडे भी उन्नत क़िस्म के होंगे पर ट्रम्प के भारी-भरकम गणों को काबू करने में उन्होंने अपने कौशल के दर्शन तो कराये नहीं. ऐसा लगा जैसे फुलवारी से भंवरे उड़ा रहे हों. इनसे धाकड़ तो स्कूल के चिंतामणि चौकीदार जी थे, 5 मिनट के अंदर कैपिटल सनीमा में इंग्लिश पिच्चर की हीरोइन को आँखों में बसा रहे लौंडों को पी डी पंत सर के हुजूर में पेश कर दें. यहाँ की पुलिस के साथ अपने अनुभव बांटने की विकट इच्छा हुई, पर दिल की दिल में रह गई, बात न होने पाई. मैं उनको बताना चाहता था कि अपने वहाँ कैसे डंडे की लंगड़ी लगा, मात्र एक धक्के से बग़ैर सीटों वाली पुलिस वैन के अंदर ठेला जाता है. बंदे को पता भी न चले वह कब 3-4 फुट ऊँची लोहे की सीढ़ियों के ऊपर से तैरता फुटबाल की तरियों गोल पोस्ट के भीतर पहुँच गया. मतबल ये कि जहाँ तक हमारी पुलिस की ट्रेनिंग का सवाल है उन्हें मात्र डंडे की लंगड़ी और धक्का मारने की तकनीक में रवां होने की ज़रूरत होती है. हाँ, फील्ड में उतरते वक़्त उनका शरीर अंतरिक्ष यात्रियों जैसी पोशाक से ढक दिया जाता है जिससे वो थोड़े डरावने दीखने लगते हैं, ख़ासकर पहाड़ के छात्रों को. वैसे छात्रों से हमारी पुलिस का प्रेम संबंध अखिल भारतीय है. जे एन यू, बी एच यू या जामिया के छात्रों से पूछ कर देख लें. (American Election Satire by Umesh Tewari)अपने उत्तर छात्र काल में भी जो पुलिसिया लाघव देखा है उसमें उत्तराखंड के दो-एक एनकाउंटर छोड़ दूं तो दिल्ली पुलिस का प्रदर्शन अविस्मरणीय है. वो डंडे से काम कम ही लेती है. पहले अंग्रेज़ों के ज़माने की 144 पेल कर सीटों वाली गाड़ी में बिठाती है और थाने ले जाकर नई देशभक्ति वाली धारा लगा देती है. उनके मुक़ाबले अमरीका के पुलिस वाले अपने होमगार्ड के जवानों जैसी धक्का-मुक्की करते लगे. ट्रम्प साब के समर्थक ‘आज दो अभी दो’, ‘जो हमसे टकरायेगा’ जैसी आक्रामकता दर्शाते हुए दनदना रहे थे और पुलिस वाले ‘रुक जाओ … मैं कहता हूँ रुक जाओ’ टाइप फ़िल्मी डायलॉग वाली मानसिकता में नज़र आ रहे थे.अनुभव तो ट्रम्प साब से भी बांटना था, जिन्ने  पेंसिल्वेनिया एवेन्यू पर अपना ‘जनवासा’ बनवाया था. बारातियों से बोले तुम कैपिटल हिल पहुँच कर तब तक चाय-पानी करो, मैं पुरोहित जुलियानी के साथ पीछे-पीछे आ रहा हूँ पर सटक लिए वाइट हाउस को. बिना दूल्हे की बारात कैपिटल हिल पर चढ़ गई. वहाँ टेंट हाउस वाली राजगद्दी भी नहीं थी कि वो ट्रम्प साब को बिठाने को हथिया लेते. कुर्सी थी तो पहले से ही खार खाये बैठी स्पीकर नैंसी मैडम की. झगड़ा तो होना ही था. टूट-फूट हुई, कुछ जानें गईं और कोर्ट-कचहरी वाला मामला बन गया. हमारे पुलिस वाले होते तो वहीं बाहर ही हिसाब कर देते. ख़ैर, ये कमी तो नेताओं की रही, हमारे वाले होते … तो कहते ‘देश के गद्दारों को, आँख मारो सालों को.’ इससे ये पता नहीं चलता कि गद्दार कौन हैं और अपने सालों को आँख मारने में कैसा अपराध! काम भी हो जाता और कोर्ट भी बेवकूफ बन जाती. दिल्ली फ़ोन करके ही पूछ लिया होता! (American Election Satire by Umesh Tewari)ख़ैर, यहाँ अपना एक भाई भारत का झंडा उठाये दिखाई पड़ा. मैंने पूछ लिया “हेलो ! फ्रॉम इंडिया? आई एम आल्सो फ्रॉम इंडिया.” उसने मुझे झाड़ दिया “तो अंग्रेज़ी क्यों बोलता है? यहाँ से निकल ले, यहाँ पुलिस वाले काले को देखकर सांड जैसा भड़क जाते.” मुझे भी ग़ुस्सा आ गया “बेटा तू कौन सा गोरा है और ऊपर से हमारे देश का झंडा लेकर बलवाइयों के साथ चल रहा है. मोदी जी का नाम ख़राब कर रहा है.” मेरी बात का उसपर जादुई असर हुआ “नाराज़ क्यों होता है, भक्त-भक्त, ब्रदर-ब्रदर. बहुत सारा झंड़ा देखकर मेरे को लगा हमारा इंडिया पीछे नहीं रहना, इसलिए मैं रिस्क ले लिया.” तभी गोरों का रेला उसे धकियाता हुआ आगे बढ़ गया. मैं उसको झंडे और डंडे के बेहतर उपयोग पर कुछ राय देना चाहता था पर दूसरे सुझावों की तरह ये भी हलक में ही रह गया. आजकल अच्छी सलाह भी अंदर ही रैना चाहे. (American Election Satire by Umesh Tewari)–उमेश तिवारी ‘विश्वासलेखक की यह कहानी भी पढ़ें: टीवी है ज़रूरी: उमेश तिवारी ‘विश्वास’ का व्यंग्यहल्द्वानी में रहने वाले उमेश तिवारी ‘विश्वास‘ उमेश तिवारी ‘विश्वास’ स्वतंत्र पत्रकार, रंगकर्मी और व्यंगकार हैं. नैनीताल की रंगमंच परम्परा का अभिन्न हिस्सा रहे उमेश तिवारी ‘विश्वास’ की महत्वपूर्ण पुस्तक ‘थियेटर इन नैनीताल’ हाल ही में प्रकाशित हुई है. उमेश तिवारी ‘विश्वास काफल ट्री के लिए कॉलम लिखते हैंहमारे फेसबुक पेज को लाइक करें: काफल ट्री वाट्सएप ग्रुप से जुड़ने के लिये यहाँ क्लिक करें: वाट्सएप काफल ट्रीकाफल ट्री की आर्थिक सहायता के लिये यहाँ क्लिक करेंTags:  American ElectionAmerican Election Satire by Umesh TewarisatireUmesh Tewari 'Vishwas'अमेरिकी चुनावउमेश तिवारी 'विश्वास'व्यंग्य  ",satire,1,https://www.kafaltree.com/wp-content/uploads/2019/02/34830159_1986292681427355_410858701839138816_n-238x300.jpg,7 minutes
"नदी, मुन्ना और वो काला पत्थर","ShareWhatsAppTweet1.13K Sharesनदी अब धीरे-धीरे उतर रही थी. बरसाती लहरों का उफान किनारों की नई सीमाएँ बना गया था. पानी उतरने के बाद उजली रेत में उभर आये काले-भूरे पत्थर जैसे रणभूमि में युद्धोपरांत क्षत-विक्षत हो बिखरे अंगों का दृश्य उकेर रहे थे. मेढक की मुद्रा वाला भीमकाय काला पत्थर अब भी धारा को बीच से दो हिस्सों में बाँट रहा था. नदी की डरावनी गर्जना नीरस साँय-साँय में बदल कर उबाऊ हो चली थी. इस बरस बरसात कुछ ज़्यादा ही लंबी खिंच गई.(Short Story by Umesh Tiwari)नदी पार के गांवों में फेरी लगाए मुन्ना को दो महीने से ज़्यादा हो गए हैं. पूरी बरसात भर दुकान पर काम अच्छा रहा लेकिन फेरी न होने से बंधी-बंधाई गाहकी टूट जाने का जोखिम तो बना ही रहता है, उनकी झिड़की भी सुननी पड़ सकती है….एक और वज़ह थी नदी पार के गाँवों में मुन्ना की दिलचस्पी की, जिसे उसने आज तक किसी पर ज़ाहिर नहीं किया था. वह थी डोब गाँव की एक गुमसुम दिखने वाली लड़की, शानू. उसकी आँखों में पसरा अजीब सा सूनापन मुन्ना को बरबस अपनी ओर खींच लेता, एक उदासी जो बरसों से वह अपनी माँ की आँखों में भी देखता आया है. उन आँखों की उदासी और सूनेपन का मर्म मुन्ना के अनुभवों की परिधि से बाहर था शायद. वह उत्तर खोजता पर पहेली अबूझ ही रह जाती.डोब के प्रधान मुन्ना के पक्के ग्राहक हैं, “मुन्ना बकरे का ही मीट लाया है ना, कुछ और तो नहीं काट दिया कल्लू ने?” मज़ाक किया प्रधान जी ने. मुन्ना ने हँसते हुए जवाब दिया, “आपके गाँव का ही माल है, पहचान लो चाचा जी.” प्रधान जी के आँगन में ही उसने पहली बार शानू को देखा था. तब से मुन्ना किसी बहाने सही उनके पास कुछ देर अटक जाता है. उसे उम्मीद रहती है कि प्रधान जी चाय-पानी पूछेंगे और आवाज़ लगा कर कहेंगे, “शानू मुन्ना के लिए पानी लाना बेटा..!” जितनी देर उनके आँगन में रहता मुन्ना को साँकल वाले खुरदरे दरवाज़े के पीछे शानू की उपस्थिति का एहसास भी बना रहता. कभी प्रधान जी को गोश्त के मुआयने में उलझा कर मुन्ना शानू को नज़र भर देख लेता, निगाहें मिलती पर अगले ही पल हट जातीं. शानू के बारे में वह सब कुछ जानना चाहता था लेकिन पूछे तो किससे ? डरता था, बात का बतंगड़ न बन जाये. वो अब तक नहीं जान पाया था कि शानू किस हैसियत से प्रधान परिवार के साथ रहती है. इतना भर सुना था कि उनके तराई वाले फार्म से आयी है वह… शानू के ख़याल से ही उसके शरीर में एक अनजानी सी सिहरन होने लगती.मुन्ना ने रात ही कल्लू से तालमेल बिठा लिया, “बाबू दो-तीन महीने से नदी पार का फेरा नहीं किया है. अब पानी कम हो गया है, कल होकर आता हूँ.” ख़ुद भी देरी से फ़िक्रमंद कल्लू को क्या एतराज होना था, “तो कल सुबह-सुबह चला जा, उघाई के वास्ते हिसाब का पर्चा रख लेना, मैं माल का देख लेता हूँ.” मुन्ना ने गर्दन हिलाई और रसोई में माँ के पास आकर बैठ गया. वह ख़ुश था, “क्या पकाया है इजा? फटाफट दे दे… टाइम से सो जाऊँगा. सबेरे गाड़ पार फेरे पर जाना है.” “गाड़ थोड़ा घट जाती.. तब जाता तो ठीक था रे!” धना ने थाली उसके सामने खिसका दी. मुन्ना मुस्कुराया, “तू फ़िकर ना कर. नदी तरते-तरते इतना बड़ा हुआ हूँ. उधारी लंबी हो गई है, उघाई करनी है मुझे. बस तू मेरा सामान छापरी में बाँध देना.” वो आज फिर माँ की उदास आँखों की गहराई में झाँकना चाहता था लेकिन चूल्हे के धुंवे से बचने को आँखें मीचती, गर्दन घुमाती धना ने उसे मौक़ा ही नहीं दिया. मुन्ना रोटी खा कर उठ गया… तराज़ू, बांट, चापड़, छुरी, गुटका, रद्दी पेपर रात ही धना ने उसकी टोकरी में रख दिए.(Short Story by Umesh Tiwari)नदी पार के गाँवों में उनके कोई दर्ज़न भर ग्राहक हैं. कुछ बरस पहले तक, कल्लू गाँव-गाँव घूम कर गोश्त बेचने निकलता तो अक्सर बालक मुन्ना भी साथ चला जाता. पिता का कुर्ता पकड़ कर नदी पार करना उसे बहुत अच्छा लगता. खेतों-खेतों, आंगन- आंगन बाप के आगे-पीछे दौड़ता-भागता मुन्ना व्यापार के गुर भी सीखता चला गया. देखते-देखते वो दुकान पर  पिता का हाथ बंटाने लग गया. कल्लू चाहता था मुन्ना पढ़-लिख ले. छठी कक्षा में दाख़िल होते उसके लिए ट्यूशन का भी इंतज़ाम कर दिया पर मुन्ना का स्कूल में बिल्कुल मन न लगता. कुछ दिनों से वह बस्ता लेकर निकलता और स्कूल के बजाय पनचक्की पर पहुँच जाता. वहाँ स्कूल के झंझट से मुक्त हो चुके घटवार के बच्चों के साथ दिन भर खेलता. वो कपड़े उतार घंटों नदी में नहाते, मेढक की शक्ल वाले पत्थर पर चढ़ कुंड में छलाँग लगाते नहीं थकते. देर दोपहर पहाड़ों पर ज्यों ही स्कूल की छुट्टी की घंटी गूँजती, मुन्ना वापस घर को चल पड़ता. माँ से मिले जेब ख़र्च से मुन्ना दोस्तों के साथ बीड़ी का शौक भी फर्माने लगा था. उसकी आवारगी की ये ख़बरें जब घर पहुँची तो व्यथित कल्लू ने मुन्ना की जमकर पिटाई कर डाली. माँ से देखा नहीं गया, “नहीं जायेगा मेरा बेटा इस्कूल-फिस्कूल, घर पर ही पढ़ लेगा..” ग़ुस्से से भरी धना ने कदाचित अपने जीवन की सर्वाधिक निश्चयात्मक व्यवस्था दी. स्कूल में बड़े बच्चे मुन्ना को ‘कसाई की औलाद’ कह कर चिढ़ाते तो घर आकर माँ से शिकायत करता. धना मन मसोस कर रह जाती. इसकी आशंका उसे पहले से थी. इसीलिए कल्लू ने जब पहले-पहल मीट की दुकान खोलने का प्रस्ताव रखा तो वह एकबारगी राज़ी नहीं हुई थी पर पैसे की किल्लत देखकर हां कह गई. धना जानती थी कि यूँ भी शिल्पकारों के बच्चे मुश्किल से ही स्कूल पढ़ पाते हैं….फिर मुन्ना तो और भी स्पेशल था.हिन्दू हरिजन माँ और मुसलमान बाप की संतान था मुन्ना. कभी भाबर में आम के बाग़ों की ठेकेदारी करने वाले कल्लू और धना के विवाह की कहानी भी कम दिलचस्प नहीं. धना का पहला पति लाली राम कल्लू का मुलाज़िम था. लाली दिन में अमानी मज़दूरों के साथ काम करता और रात में बग़ीचे की चौकीदारी करता. सुभीते की ग़रज़ से बाग़ के कोने में ही छप्पर डाल कर रहने लगे थे दोनों. गाँव पास ही था लेकिन खेती-बाड़ी थी नहीं, सो मज़दूरी करना एक तरह से उनकी मजबूरी थी. एक रात सोते में उनपर गुलदार ने हमला कर दिया. लाली की चीख़ से धना की नींद खुली तो पति को जानवर के पंजों में देख कुछ पल भौंचक्की रह गई. सम्हलते ही सिरहाने रखा बड़याठ उठाया और उस पर टूट पड़ी. अप्रत्याशित हमले से गुलदार चौंक गया लेकिन तब तक उसके दाँत लाली की गर्दन पर गड़ चुके थे. वो लाली को अपने साथ घसीटता हुआ दूर तक ले गया. पीछा करती हुई धना अन्ततः जानवर को भगाने में क़ामयाब रही पर पति की जान नहीं बचा पाई. चौबीस घंटे के अंदर रामनगर के सरकारी अस्पताल में लाली ने दम तोड़ दिया. इस हमले में धना ख़ुद भी घायल हो गयी लेकिन अपनी हिम्मत और समर्पण से उसने सारे गाँव का दिल जीत लिया.(Short Story by Umesh Tiwari)विधवा धना के सामने अब चुनौतियों का पहाड़ खड़ा था. तय था कि स्वयं कमाएगी तो खाएगी, लाली के घर वालों से शोषण के सिवा कुछ भी उम्मीद करना व्यर्थ था. टूटती हुई धना ने कल्लू से पति की जगह काम करने की गुहार लगायी….कल्लू असमंजस में पड़ गया. वह उसकी मदद तो करना चाहता था पर धना की मज़दूरी पति की सरपरस्ती से जुड़ी थी. अब ?…कल्लू ने सेठजी से मशविरा करना उचित समझा, “…लाली की जगह चौकीदार तो रखना ही पड़े है सेठजी लेकिन गोदाम का काम दे सकूँ हूँ बिचारी को.” अपनी अनुभवी आँखों से जैसे कल्लू को परखते हुए सेठजी ने अपना हाथ कल्लू के कंधे पर रख दिया, ”अच्छी सोच है मुशइया तेरी, दुखियारी की मदद करना पुन्य का काम है… पधानी ने भी उसे बारदाने वाली कोठरी में पड़े रहने को कह दिया है. अकेली जान है, तेरी मजूरी से पेट पाल लेगी.” कल्लू बरसों से सेठ बेलवाल जी के बग़ीचे का ठेका लेता आया है, फलस्वरूप उनके अच्छे संबंध बन गए थे. वो कल्लू को मुशइया कह कर बुलाते और कल्लू उनकी रसोई से खाना मांगते कोई संकोच न करता.…आम का सीज़न ख़त्म हो रहा था. समय के थपेड़े खाकर आत्मनिर्भर बनी धना, कल्लू के कारोबार का अभिन्न हिस्सा बन चुकी थी. गोदाम से निकली हर नग का मुँह-ज़बानी हिसाब रहता धना के पास. अपनी मेहनत और ईमानदारी से वह कब कल्लू के दिल में घर कर गयी उसे पता भी न चला. फलों का काम निबट चुका था सभी फ़ुर्सत में थे. हुक्का पीते सेठजी के कान में थोड़े संकोच के साथ विधुर कल्लू ने धना से निकाह करने की ख़्वाहिश जताई. अचानक आये इस प्रस्ताव से सेठजी गहरी सोच में पड़ गये. कल्लू को लगा भारी ग़लती हो गई. कुछ पलों बाद जब दोनों सम्हले तो जाने क्या सोचकर सेठजी ने धीरे से कल्लू की पीठ पर अपना हाथ रख दिया, “देख प्यारे!…ऐसे तो इसमें कोई बुराई नहीं पर अपने समाज को तू जानता है, जितने मुँह उतनी बातें. कल कोई हल्ला-गुल्ला हो गया तो आँच मुझ तक पहुंच जाएगी.” कल्लू निराशा के गर्त में डूब गया, उसके मुँह से इतना भर निकला, “कहते तो ठीक हो पंडित जी…!” सेठजी का हाथ अब भी कल्लू की पीठ पर था, “एक रास्ता निकल सकता है…तू ऐसा कर, धना को लेकर हमारे पहाड़ के गाँव चला जा….ज़मीन है, बग़ीचा है, आबाद कर ले, वहाँ कौन पूछने वाला है ! हिसाब-किताब की चिंता मत करना. घर की चाभी दे देता हूँ, गोठ को रहने लायक बना लियो… मंज़ूर हो तो बोल, मैं पधानी की बात करवाता हूँ धना से…” अंधे को क्या चाहिए ? दो आँखें. कल्लू का चेहरा खिल उठा, उसने सेठजी के पैर छू लिए.देवली में बेलवाल जी का पुराना दुमंज़िला घर था. साल में एक-दो बार जब वो पहाड़ आते तभी घर के ताले खुलते और मरम्मत-सफ़ाई होती. आड़ू, पुलम, ख़ुबानी का बड़ा बग़ीचा और पच्चीस-तीस नाली बंजर खेत थे. बाक़ी पहाड़ों की तरह ही यहां भी सिंचाई की सुविधाओं का टोटा था. सेठजी का फलों का बग़ीचा कहने को तो बड़ा था पर था पुराना. कुल मिलाकर मेहनत ज़्यादा थी और हासिल कम. धना की मेहनत और कल्लू की व्यापारी बुद्धि के सहारे पहला साल जैसे-तैसे कट गया. सेठजी को उनकी ज़मीन कमाने के एवज़ में वाजिब रकम न दे सकने का मलाल भी कल्लू को सालने लगा था. बरस बीतते-बीतते उसे यक़ीन हो चला कि अच्छी गुज़र-बसर के लिए लीची-आम के सीज़न में तो वापस भाबर क्षेत्र में जाना ही पड़ेगा. दिक़्क़त ये थी कि धना वहाँ जाना नहीं चाहती थी. डरती थी, लाली के शराबी भाइयों से सामना न हो जाये. तभी सेठजी के काम से कल्लू को फगोट क़स्बे में एक बिचौलिए से मिलने जाना पड़ा. वापस लौटते उसने गोश्त ले जाना चाहा पर क़स्बे में मीट की एक भी दुकान नहीं थी….कल्लू नए काम की तलाश में तो था ही उसको फगोट में अपने पुश्तैनी धंधे का स्कोप नज़र आ गया. देवली लौट कर उसने नए काम के लिए धना को किसी तरह राज़ी कर लिया….अगले ही तीन महीनों में फगोट के दक्षिणी छोर पर कल्लन क़ुरैशी ने एक टीले को समतल कर टीन का छप्पर बनाया और एक मुबारक दिन बकरे के मीट की दुकान खोल डाली. उसका अनुमान ठीक साबित हुआ, महिने भर में क़स्बे के साथ-साथ आसपास के ग्रामीण क्षेत्रों से भी ग्राहक दूकान पर आने लगे.(Short Story by Umesh Tiwari)कल्लू व्यवहार कुशल तो था ही, एक और हुनर था उसके पास. वह नाल बहुत अच्छी बजा लेता था. फगोट की रामलीला तालीम में एक रोज़ तबला मास्टर की अनुपस्थिति में कल्लू ने पास रखी नाल पकड़ ली. उसकी सख़्त उंगलियों की थाप से अलसाई नाल खनक उठी, बहरतबील की अदायगी पर जैसे चार चाँद लग गये. ओकक्का गुरुजी के मुंह से दुर्लभ ‘वाह’ निकल पड़ी, नतीजतन कल्लू की सीट हारमोनियम उस्ताद के बगल में पक्की हो गई. कमेटी वाले इसलिए भी ख़ुश थे कि शामियाना बाँधना हो या बिजली का फ्यूज़, कल्लू सा गुणी और भरोसेमंद दूसरा मिलना मुश्किल था. अपनी नई पहचान से क़स्बे में कल्लू की दुआ-सलाम के साथ विश्वसनीयता में भी खासा इजाफ़ा हो गया. उसके बर्ताव और शायद उपयोगिता को देखते हुए रामलीला कमेटी ने भी अपने गोदाम की चाभी कल्लू को सौंप दी.….यहीं एक रात मूसलाधार बारिश के बीच रामलीला मँच के फ्लाटों, धनुष-बाण, मुद्गर-तलवार औऱ लोहे के सन्दूकों से अटे पड़े गोदाम के एक कोने में धना ने मुन्ना को जन्म दिया.सुबह कल्लू ने छाँट कर वज़नदार बकरा काटा और आठ-दस किलो माल मुन्ना की छापरी में बँधवा दिया. सलेटी रंग का सफ़ारी सूट पहने, छापरी सिर पर रख मुन्ना ढलान पर तेज़ी से उतरने लगा. “भौत जल्दी में है रे मुन्ना ? …रोटी सब्जी छापरी में बाँध दी है हाँ, टैम से खा लेना.” पीछे से माँ की आवाज़ कानों में पड़ी. “हाँ- हाँ इजा, खा लूंगा. अंधेरा होने से पहले आ भी जाऊँगा तू फ़िकर मत करना.” उसने बिना मुड़े चिल्ला कर जवाब दिया. नदी का पानी अब कमर-कमर रह गया था. घर के पीछे ही चौड़े पाट से मुन्ना हर मौसम में नदी को पार करता आया है. बरसात से पहले पांव के नीचे आने वाले हर पत्थर को जैसे मुन्ना के तलवे पहचान लेते पर बरसात की गाड़ के बाद ऐसा दावा नहीं किया जा सकता. कहना मुश्किल है कि अब किस जगह बड़ा गड्ढा हो गया हो या कोई बेढब पत्थर आकर टिक गया हो. और हुआ भी ठीक वही. मझधार में पहुँच कर एक पत्थर पर मुन्ना का पैर अचानक ऐसा फ़िसला कि शरीर का संतुलन बिगड़ गया. उसका एक हाथ छापरी पर था और दूसरे हाथ से पैंट के मुड़े पांयचे और जूते पकड़े था वह. पानी का बहाव अनुमान से अधिक तेज़ निकला. पाँव उखड़ते ही टोकरी हाथ से छिटककर धारा में रफ़्तार से बहने लगी. हड़बड़ी में मुन्ना पीठ के बल पानी में गिरा और डुबकी खा गया. उसने बहाव के साथ तैरकर छापरी को पकड़ने की बड़ी कोशिश की लेकिन बहुत देर हो चुकी थी. आगे पाट बहुत अधिक संकरा था. अब तलहटी पर पैर टिकना नामुमकिन था. मुन्ना बहाव के साथ डूबता-उतराता, बहता चला गया.फगोट डाकख़ाने के सामने एक छोटा सा मजमा लगा हुआ था. पोस्ट-ऑफिस का चौकीदार जो पार्ट टाइम पंडिताई भी करता था, सड़क पर अख़बार फैला कर रामनगर में घटी एक घटना की ख़बर ज़ोर-ज़ोर से पढ़ रहा था. वह अपनी चटपटी टिप्पणियों के लिए सारे क़स्बे में विख्यात था. उसके कुछ अति उत्साही प्रशंसक घुटनों पर हाथ रख कर उसी पर झुके जा रहे थे. “अरे हवा आन दो, हवा आन दो. येई तो ख़राबी है जनता में, हर चीज़ तुरंत चैये. लो आप ही पढ़ लो, ..लो, इतने छोटे अक्शर, मैं तो अपनी आँखें फोड़ कर मुफत तुमारा मनोरंजन कर्रा हूँ. तुम मेरा घाम रोक के खड़े हो जारे… किसी को पढ़ना आता है तो हमको भी सुना दो,… लो तुम्हीं ले लो” उसने ज़मीन से पेपर समेट कर हवा में लहरा दिया.(Short Story by Umesh Tiwari)एक बुज़ुर्ग जो ज़रा हटके डाकख़ाने की सीढ़ी पर पीठ लगा कर बैठे थे, झिड़कते हुए बोले, “अब आगे भी पढ़ेगा पंडत या फ़ालतू का भाव खाता रहेगा ?” उसके चेहरे पर शरारत भरी मुस्कान फैल गई, ”हटो-हटो, चच्चा का मज्जा क्यों ख़राब करते हो…तुम लोग तो टीबी में भी देख लोगे” कहते हुए उसने अख़बार दुबारा सड़क पर फैला दिया और ख़बर आगे पढ़ने लगा, ‘… संदिग्ध तस्करों के पास जो दस-पंद्रह किलो माँस बरामद हुआ है वो किस चीज़ का है, उसका पता फोरेंसिक जाँच के बाद ही चलेगा. पुलिस उन लोगों की तलाश में छापेमारी कर रही है जिन्होंने क़ानून हाथ में लेकर आरोपियों पर डंडों से हमला कर दिया था. बताते चलें कि रामनगर बैराज से कुछ दूर वन्य जीव उद्यान के छापामार दस्ते ने कच्चे माँस के साथ तीन लोगों को पकड़ा था. दस्ते का गठन हाथीदाँत की तस्करी और ग़ैरक़ानूनी शिकार की घटनाओं को रोकने के लिए हाल ही में किया गया है. जब आरोपी स्थानीय पुलिस के हवाले किये जा रहे थे तो अचानक कुछ युवकों ने लाठी-डंडों के साथ उन पर हमला बोल दिया जिसमें आरोपियों के साथ दो पुलिसकर्मी भी घायल हो गए.ख़बर लिखे जाने तक हमलावरों में से किसी की गिरफ़्तारी नहीं हुई है. पुलिस ने फॉरेस्ट रोड पर चाय की दुकान चला रहे एक व्यक्ति को हिरासत में लेकर पूछताछ शुरू कर दी है. प्राप्त सूचना के अनुसार आरोपियों में से दो की हालत गंभीर बनी हुई है. सिर पर गंभीर चोटों के चलते दोनों को एक नर्सिंग होम के आई सी यू में रखा गया है. हमारे पुलिस सूत्रों के अनुसार आरम्भिक पूछताछ में उन्होंने बताया है कि तीनों टांडा के रहनेवाले हैं और भाबर क्षेत्र में लीची-आम के बग़ीचों को ठेकेदारी करते हैं. वह पूरी तरह निर्दोष हैं और पिकनिक करने नदी पर गए थे. पुलिस का कहना है कि नदी किनारे जिस जगह आरोपी इकठ्ठा हुए थे वहाँ से शराब की ख़ाली बोतल, एक टोकरी, गँड़ासा और तौलने का तराज़ू-बांट भी बरामद हुए हैं..’ सीढ़ी पर बैठे बुज़ुर्गवार पर उसने एक गहरी निगाह डाली और हाँक सी लगाई, “देखी चच्चा इनकी हरकतें..?” और प्रतिक्रिया का इंतज़ार किये बिना पढ़ना जारी रखा, ‘..फ़्लाइंग स्क्वाड के प्रभारी ने पत्रकारों को बताया कि यह घटना क्षेत्र में तस्कर नेटवर्क सक्रिय होने का पक्का सबूत है. उन्होंने कहा कि पुलिस बरामद सामान के ज़रिए केस की गहराई से छानबीन करेगी और वन विभाग तुरंत समूचे प्रभाग की सघन कॉम्बिंग करने जा रहा है…’ अख़बार से सिर उठा कर पंडत ने फ़ैसला सुनाने के अंदाज़ में घोषणा कर डाली, ”इन पिकनिक वालों को तो देखते ई टोपी पैना देनी चैये….देश का माहौल बिगाड़ के रखा है. फगोट में टोपी पैनाने का नंबर आए तो कसम बिरयानी की, मैं मौका नइँ चूकूँ…सरकार में कोई दम जो क्या है, खाल्ली.” बुज़ुर्गवार को आँख मारते हुए पंडत ने पेपर को रोल किया और पास खड़े किशोर के पिछवाड़े पर दो प्रतीकात्मक डंडे रसीद कर दिए.कल्लू की दुकान पर डोब गाँव के प्रधान मुन्ना का हालचाल ले रहे थे. मुन्ना के सिर पर पट्टी बंधी थी और दायें कंधे पर प्लास्टर चढ़ा हुआ था. “तेरी क़िस्मत अच्छी थी मुन्ना कि जान बच गई. वरना भइया कुछ भी हो सकता था.” प्रधान जी ने मुन्ना पर सहानुभूति भरी निगाह डाली. कल्लू ने अपने दोनों हाथ आसमान की ओर उठा कर जोड़ दिए. “आपका आशीर्वाद है चाचा जी. … गोलज्यू की मेहरबानी रही कि नहर के मुहाने से पहले जो बड़ा पत्थर है ना, बहते-बहते मैं उससे लग गया. जान बचाने का यही आख़री मौक़ा था. बस पत्थर से चिपट गया मैं….कंधे का दरद सहन नहीं हो रहा था. बहुत ज़ोर-ज़ोर से चिल्लाया पर सुसाट इतना था कि अपनी आवाज़ ख़ुद को न सुनाई पड़े….कोई आधे-पौने घंटे बाद पार के स्कूली बच्चों की नज़र मुझ पर पड़ गयी, वरना तो…” मुन्ना कमज़ोर स्वर में बोला. कल्लू जैसे नींद से जागा, “आपकी क्या सेवा करूँ पधान ज्यू…चाय बनवाता हूँ.” कल्लू खोखे की तरफ़ लपका. “नहीं, अभी चाय-हाय कुछ नहीं यार. मुन्ना के हाथ का ढाई सौ उधार था मेरी तरफ़, सोचा चुकता कर जाऊं….दो किलो अच्छा सा मीट भी बना देना, बहादुर उठा लाएगा, बाल कटवाने नईम की दुकान पर बैठा है.” प्रधान जी ने जेब से पैसे निकालते कहा.कल्लू ने इसरार किया “आप भैटो तो सही, मुँह तो मीठा कर जाओ साब.” प्रधान जी का स्वर अनायास ही बेहद कातर हो गया “कौन सा मुँह मीठा करूँ यार, जिस दिन मुन्ना के साथ दुर्घटना हुई थी ना, ठीक उसी शाम से हमारी शानू कहीं लापता हो गई है. मुन्ना ने तो देखी ठैरी वो… मेरी तो बेटी जैसी हुई.” कल्लू की ज़ुबान से ‘ओह हो..!’ निकला. मुन्ना यंत्रवत बैंच से उठ कर दालान के उधड़े खड़ंजे पर कब खड़ा हो गया उसे ख़ुद एहसास नहीं हुआ. प्रधान जी अपने साथियों के साथ धीरे-धीरे ढलान की पगडण्डी की ओर बढ़ रहे थे. लगता था मुन्ना एकटक उनको जाता हुआ देख रहा है पर उसकी निगाहें वेग से बहती नदी और फ़लक के बीच कहीं टिक सी गई थी….उसका ज़ख्म दुखा तो वह मुड़ा और जाकर गेहूँ साफ़ करती अपनी माँ से सट कर बैठ गया.“मुन्ना ! पिताजी ने मीट रखवाया होगा, ज़रा उठा ला.” बहादुर सड़क से ही आवाज़ लगा रहा था. गोश्त का थैला थमाते मुन्ना ने महसूस किया कि बहादुर ने उसके हाथ से थैला लगभग झटक लिया. वह बहादुर के रूखे व्यवहार को समझने का प्रयास कर ही रह था कि बहादुर के मुँह से निकले अगले शब्द मानो कानों में पिघलता शीशा उँडेल गए, “देख, मुन्ना कान खोल कर सुन ले, शानू के बारे में कोई खोजबीन करने की ज़रूरत नहीं समझे !…और अपनी इस बातचीत के बारे में पिताजी या अन्य किसी से भी ज़िकर भी मत करना, वरना ठीक नहीं होगा.” इस अनपेक्षित घटनाक्रम से हतप्रभ मुन्ना देर तक अवाक खड़ा बहादुर को जाता देखता रह गया. वह बहुत बुरी तरह डर गया था. बड़ी मुश्किल से डर पर काबू पाया तो दिल के एक कोने से टीस सी उभरी, शायद यह शानू को खो देने का दर्द था. कहाँ होगी वह? क्या किया होगा बहादुर ने उसके साथ? क्या कभी उससे मिल पायेगा वह? उसकी आँखों से आँसुओं की बाढ़ सी बह चली. माँ उठ कर घर के भीतर जा चुकी थी. उसने किसी प्रकार ख़ुद को सम्हाला और अपनी समूची ताक़त समेट कर बेतहाशा दौड़ पड़ा विशाल काले पत्थर की दिशा में.(Short Story by Umesh Tiwari)–उमेश तिवारी ‘विश्वासलेखक की यह कहानी भी पढ़ें: टीवी है ज़रूरी: उमेश तिवारी ‘विश्वास’ का व्यंग्यहल्द्वानी में रहने वाले उमेश तिवारी ‘विश्वास‘ उमेश तिवारी ‘विश्वास’ स्वतंत्र पत्रकार, रंगकर्मी और व्यंगकार हैं. नैनीताल की रंगमंच परम्परा का अभिन्न हिस्सा रहे उमेश तिवारी ‘विश्वास’ की महत्वपूर्ण पुस्तक ‘थियेटर इन नैनीताल’ हाल ही में प्रकाशित हुई है. उमेश तिवारी ‘विश्वास काफल ट्री के लिए कॉलम लिखते हैंहमारे फेसबुक पेज को लाइक करें: काफल ट्री वाट्सएप ग्रुप से जुड़ने के लिये यहाँ क्लिक करें: वाट्सएप काफल ट्रीकाफल ट्री की आर्थिक सहायता के लिये यहाँ क्लिक करेंTags:  Short Story by Umesh TiwariUmesh Tewari 'Vishwas'  ",satire,1,https://www.kafaltree.com/wp-content/uploads/2019/02/34830159_1986292681427355_410858701839138816_n-238x300.jpg,7 minutes
"जयंती, शिक्षा विभाग और चाय-नमकीन","ShareWhatsAppTweet102 Sharesअपने मुल्क में बड़े लोगों की जयंती मनाए जाने का चलन आम है. बहुत बड़े लोगों की पुण्यतिथि भी मनाई जाती है. ऐसा माना जाता है कि सामान्य जन इन आयोजनों से प्रेरणा लेकर उनके टाइप बनने का प्रयास करेंगे. विशेषकर बच्चे. ये अलग बात है कि बच्चों के लिए मुख्य आकर्षण आयोजन का कोई अन्य पहलू  हो सकता है. जैसे हाफ हॉलिडे या लड्डू.  तब भी ये कार्यक्रम स्कूलों में अवश्य होते हैं. (Education Teacher Transfer Satire)   शिक्षा विभाग को लगता है कि बड़ा आदमी वो तैयार नहीं करेंगे तो क्या आबकारी विभाग करेगा! उनके द्वारा लागू पाठ्यक्रम आदमी या इंसान बनाने का कार्य तो करता है किंतु बड़ा आदमी बनाने की टेक्नोलॉजी आज तक ईजाद नहीं हुई. अतः इसके लिए विभाग को प्रयासरत रहना होता है. प्रयासों के क्रम में उसकी दृष्टि सर्वप्रथम विभागीय कर्मचारी, अध्यापक, प्रधानाचार्य आदि पर पड़ती है पर दुर्भाग्य से वो वेतन, छुट्टी, प्रमोशन, तबादले और आपस की लड़ाई लड़ते हुए पहले ही देश के काम आ चुके होते हैं.“हैलो, हैल्लो सर मैं भौर्सा सुगम, पूर्व दुर्गम इंटर कालेज से सहायक अध्यापक एलटी, के. के. पांडे बोल रहा हूँ. सर अगले माह मेरा रिटायरमेंट है, पूरा कैरियर दुर्गम में सेवा देते कटा है, अब तक पहले प्रमोशन को प्रतीक्षारत हूँ ..”“हलो, हलो पांडे जी आपकी आवाज़ कट-कट कर आरी है. मैंने पहचाना नहीं.”“सर दुर्गम में नेटवर्क की प्रॉब्लम रहती है, अभी मैं पेड़ पर चढ़ा हुआ हूँ. मैं कमला कांत हूँ सर आपके स्वागत समारोह में मंचित ‘नाटक जारी है’ में बच्चा गुरधनदास का रोल किया था. आपने मुझे कंबल प्रदान कर पुरस्कृत किया था और कहा था कि मैं बहुत तरक्क़ी करूंगा.”“हाँ-हाँ याद आ गया, याद आ गया. तुम अगले महिने तीन-चार दिन की छुट्टी लेकर देहरादून आ जाओ. तुम्हारा केस दिखवाते हैं पर इसका प्रचार मत करना. हाँ, नैनीताल से दो किलो नमकीन उधार उठा लाना, भुगतान लौट कर करोगे.” (Education Teacher Transfer Satire)जो स्वयं न कर पाए हों, दूसरों को उसे हासिल करने के लिए प्रेरित करना शिक्षा के टॉप उद्देश्यों में आता है. जब विभाग के महानिदेशक की आत्मा ख़ुद को आवाज़ लगाने से रोक नहीं पा रही होती, उसी पल दूरस्थ अवस्थित स्कूल में एक शिक्षक कुछ बीड़ा उठा लेता है. उसकी कर्तव्यनिष्ठता और विभाग की दूरदृष्टि अब  एकाकार होकर आने वाली पीढ़ी पर केंद्रित हो जाती है. पीढ़ी, जिसके सम्मुख छमाही-सालाना परीक्षा पास करने की चुनौती होती है. इस कारण वो थोड़ा-बहुत एक्स्ट्रा कॅरिकुलर करने में भी रुचि दिखाते हैं. इस भावना का फ़ायदा उठाते हुए एस यू पी डब्लु शिक्षक उनमें से चार-छह को राष्ट्र निर्माण में भूमिका निभाने हेतु चुन लेता है. जिनको आगे चलकर उसे डिबेट वगैरा में मदद करनी होती है. इस महत्वपूर्ण दायित्व को कंधोधार्य करते ही त्याग और तपस्या के शेष गुण शिक्षक के मस्तिष्क में घुस कर खलबली मचा देते हैं. अब कमी होती है मात्र एक कार्ययोजना की. वो तुरंत जयंती आदि आयोजनों की रूपरेखा बना कर प्रधानाचार्य के माध्यम से विभाग को प्रेषित कर देते हैं.विभाग वर्ष भर के आयोजनों की तिथि के साथ ही बजट तय कर देता है. बजट में प्रधानाचार्य का भी दखल रहता है जिस कारण शिक्षक बेलगाम होकर गांधी या नेहरू बनाने का अटेम्प्ट नहीं करता बल्कि पत्रकार जैसा कुछ बनाने का प्रयत्न करता है. विभाग के लिए भी यह महत्वपूर्ण नहीं होता कि कितने ‘सुपर’ बने, उसकी चिंता होती है आयोजन को समाचार पत्रों में मिले कॉलम. जिसके लिए बजट में प्रावधान और प्रधानाचार्य को फ़ोन किया होता है महानिदेशक ने. आख़िर यही कटिंग तो मंत्री के पास जाती है. कार्यक्रम सम्पन्न होते ही विभाग को ख़ुशी मिल जाती है. यह ख़ुशी मिलती चली जाती है जब आयोजन सालों-साल सफलतापूर्वक संपन्न होता जाता है. अख़बार वाले फ़ोटो सहित स्कूल की ख़बर छापते हैं हालांकि यह पता कभी नहीं चलता कि कितने बच्चे चाचा नेहरू या दादा कोंडके बने.दूसरा पक्ष वो है जिनकी जयंती या पुण्यतिथि मनाई जाती है. उनमें कुछ उभयनिष्ठ खोजें तो वो स्कूल ही होता है. जिन महानुभावों का स्कूल-कालेज या शिक्षा का कोई रिकॉर्ड उपलब्ध न हो शिक्षण संस्थानों में उनकी जयंती मनाये जाने में अराजक तत्वों द्वारा रायता फ़ैलाया जा सकता है. इस संभावना के मद्देनज़र ये नये आकांक्षी कुछ उटपटांग कर गुज़रते हैं. साथ ही अपने रसूख का इस्तेमाल कर वो उक्त वर्णित आयोजनों के मुख्य अतिथि बनते हैं. कार्यक्रम के दौरान वो टेंट हाउस से आई कुर्सी पर पसरे-पसरे सरस्वती वंदना और आशुभाषण इत्यादि प्रस्तुतियों के प्रभाव में उनींदे हो जाते हैं. कई तो खुली आँखें मेंटेन करते हुए खर्राटे भरते पाए जाते हैं. अपने भाषण पर बजने वाली संभावित तालियां ही उनका एकमात्र मोटिवेशन होती हैं. आख़िर वो उठते हैं, उनका भाषण होता है, स्काउट ताली बजती है और वो पुनः स्थापित हो जाते हैं. राष्ट्रगान की ख़ातिर एक बार फ़िर कुर्सी छोड़ टेढ़े-मेढ़े खड़े होते  हैं, तभी मीडिया उनका इंटरव्यू लेने आ जाता है. वो पुनः बैठ जाते हैं. (Education Teacher Transfer Satire)“सर आप अपने व्यस्त कार्यक्रम से बच्चों के लिए समय कैसे निकाल लेते हैं ?”“देखिए निकालने का क्या है, समय तो बहुत छोटी चीज़ है, इच्छा हो तो आदमी कुछ भी निकाल सकता है..”“जी, इसमें कितनी सच्चाई है कि बाल दिवस पर आप घर पर विशेष आयोजन करते हैं?”“आपने बहुत अच्छा सवाल किया है..बाल दिवस का क्या है कि इसे नेहरू के नाम से जोड़कर एक ऐतिहासिक भूल की गई है, हम उस दिन बच्चों के बीच हनुमान चालीसा वितरित करवाते हैं.”“आपको जो आईडिया आते हैं वो इतने अच्छे कैसे होते हैं ?”“सच बताऊं आपको तो.. हमें बचपन से ही आईडिया देने का अभ्यास है. इतने लोग आईडिया लेने आते थे कि हमें स्कूल जाने का भी समय नहीं रहता था.”“सर आप आज के दिन कोई प्रभावशाली संदेश देना चाहेंगे ?”“देखिए ..आपका नाम भूल रहा हूँ..”“जी, चप्लू सर !”“देखिए चप्लू सर, हम कभी ऐसा कुछ नहीं देते जो  प्रभावशाली न हो. हम कहेंगे कि युवाओं को निश्चित रूप से ऐसे संदेशों से बचना चाहिए जो प्रभावशाली न हों. महत्वपूर्ण है कि आज अगर रात होती तब भी हम यही संदेश देते. थैंक्यू. (Education Teacher Transfer Satire)चलते-चलते वो प्रधानाचार्य को स्कूलों में ऑटोग्राफ़ कल्चर की कमी उजागर करते हैं. द्वार पर खड़े अपने ड्राइवर को हाँक लगा कर पूछते हैं ‘चाय-नमकीन मिला कि नहीं?’ वो कहता है ‘कोई  नहीं सर !’ शिक्षक अपराध बोध से ग्रस्त नतमस्तक दिखते हैं. –उमेश तिवारी ‘विश्वास’इसे भी पढ़ें: टीवी है ज़रूरी: उमेश तिवारी ‘विश्वास’ का व्यंग्यहमारे फेसबुक पेज को लाइक करें: Kafal Tree Onlineहल्द्वानी में रहने वाले उमेश तिवारी ‘विश्वास‘ स्वतन्त्र पत्रकार एवं लेखक हैं. नैनीताल की रंगमंच परम्परा का अभिन्न हिस्सा रहे उमेश तिवारी ‘विश्वास’ की महत्वपूर्ण पुस्तक ‘थियेटर इन नैनीताल’ हाल ही में प्रकाशित हुई है.काफल ट्री वाट्सएप ग्रुप से जुड़ने के लिये यहाँ क्लिक करें: वाट्सएप काफल ट्रीकाफल ट्री की आर्थिक सहायता के लिये यहाँ क्लिक करेंTags:  satireUmesh Tewari 'Vishwas'उमेश तिवारी 'विश्वास'व्यंग्य  ",satire,1,https://www.kafaltree.com/wp-content/uploads/2019/02/34830159_1986292681427355_410858701839138816_n-238x300.jpg,7 minutes
ट्वीट कराओ – कोरोना भगाओ,"ShareWhatsAppTweet241 Shares उनकी टैस्ट रिपोर्ट अभी-अभी पॉजिटिव आयी है. ये एन्टीजन टैस्ट बताया जा रहा है. वो हमेशा ही एन्टी जन रहे हैं, रिपोर्ट तो पॉजिटिव आनी ही थी. उन्होंने इतरा कर ट्वीट किया है कि वो ‘पॉजिटिव हो गए हैं. जो लोग उनसे हाल में मिले वो भी अपनी जाँच करवा लें.’ ये उनकी भलमनसाहत का उदाहरण है, तब्लीग़ी जमात वालों ने ये ध्यान नहीं रखा था, आपको याद होगा. वो ख़ुद से ज़्यादा दूसरों के लिए चिंतित लग रहे हैं. ठीक भी है. कोविड टैस्ट करवाना ईवीएम से वोट डालने जितना आसान थोड़े है कि इधर बटन दबाया और टीं आवाज़ के साथ हो गया, जो होना था. (Corona Satire Umesh Tewari Vishwas)एक टैम था जब पत्रकार ब्रेकिंग न्यूज़ के लिए भाग-दौड़ करते थे. स्कूटर में तेल डाल-डाल कर बीमार के पास आते थे. मंत्रीजी की ज़ुकाम-बुखार वाली छवि जब समाचार पत्रों में छपती थी तो उनको हमेशा मोटा-ताज़ा देखने वाली जनता को धीरज बंधता था कि कोई तो है जो उनको कमज़ोर कर सकता है. ट्विटर ने उनसे सैडिस्टिक आनंद की घड़ी भी छीन ली है.माननीय ने ट्वीट में बताया है कि स्वयं ‘उनमें कोरोना के कोई लक्षण हैं, न कोई परेशानी हो रही है.’ आप पूछेंगे तो टैस्ट क्यों करवाया भला ? घरवाले ज़रा सी छींक-खाँसी पर सरकारी डॉक्टर को दौड़ा देते हैं, ये तो कोरोना है भइये ! ऊपर से माननीयों के लिए हर सुविधा की तरह कोविड जाँच भी फ्री है. वो चाहें तो रोज़ाना करवा लें. एक छींटा रक्त का तक नहीं देना पड़ता. अब कुछ दिन घर से ही काम करेंगे. मतलब नहाने-धोने से भी छुट्टी. बस श्रीमती, साली, सलाहकार और संतरी की कोरोना जाँच करवानी है. सरकारी बंगले में सबको अलग-अलग कमरा देना है जहाँ उनका बार-बार टैस्ट होगा, जब तक नेगेटिव नहीं आ जाता. तत्पश्चात  वो जनता की चिंतायें मिटाते हुए, ख़ुशियों भरे चार-पाँच ट्वीट करेंगे. हर वारियर सदस्य के लिए अलग-अलग या सबके लिये साथ, तीन दिन छोड़कर कि सारे बच गए.(Corona Satire Umesh Tewari Vishwas)अपनी रिपोर्ट सार्वजनिक करने का अधिकार भी माननीय के पास ही है. वो जब चाहें जिसको या सबको बताएं. ठहर कर बताएं, न बताएं. जिस मासूमियत के साथ अपने पॉजिटिव होने की घोषणा रात सवा नौ पर की, उनसे मिलकर गए नेता विपक्ष की तो निश्चित ही नींद हराम हो गई होगी जो भ्रष्टाचार पर डील करने आये थे. उम्मीद करिए शीघ्र ही ट्वीटों की दुनियाँ में उनका ट्वीट भी हलचल मचाएगा.मैंने पाया है कि जो ट्वीट नहीं करते उनके लिए कोरोना बहुत घातक है. मेरे देखते-देखते कई नॉन-ट्वीटकारी कोरोना से युद्ध में खेत रहे. उनके मुक़ाबले आप देख लें ट्वीट पेलू देर-सबेर चंगे होकर घर वापस आ ही गये. जो चल बसे मैंने उनका एक भी ट्वीट आजतक नहीं देखा. हाँ, उनके असमय निधन की सूचना ज़रूर ट्विटर पर मिल रही है. मैं तो कहूँगा हम सबको कोई ट्वीट अवश्य कर देना चाहिए. इतनी झाड़-फूँक, पूजा-पाठ आदि करते हैं, ट्वीट भी करके देखना चाहिए. नया वायरस है, ट्वीट भी नए जमाने की बीमारी है, कौन जाने ‘विषस्य विषमौषधम’ वाला फंडा लागू हो रहा हो. (Corona Satire Umesh Tewari Vishwas)–उमेश तिवारी ‘विश्वास’इसे भी पढ़ें: टीवी है ज़रूरी: उमेश तिवारी ‘विश्वास’ का व्यंग्यहमारे फेसबुक पेज को लाइक करें: Kafal Tree Onlineहल्द्वानी में रहने वाले उमेश तिवारी ‘विश्वास‘ स्वतन्त्र पत्रकार एवं लेखक हैं. नैनीताल की रंगमंच परम्परा का अभिन्न हिस्सा रहे उमेश तिवारी ‘विश्वास’ की महत्वपूर्ण पुस्तक ‘थियेटर इन नैनीताल’ हाल ही में प्रकाशित हुई है.काफल ट्री वाट्सएप ग्रुप से जुड़ने के लिये यहाँ क्लिक करें: वाट्सएप काफल ट्रीकाफल ट्री की आर्थिक सहायता के लिये यहाँ क्लिक करेंTags:  CoronasatireTweetUmesh Tewari 'Vishwas'उमेश तिवारी 'विश्वास'कोरोनाट्वीटव्यंग्य  ",satire,1,https://www.kafaltree.com/wp-content/uploads/2019/02/34830159_1986292681427355_410858701839138816_n-238x300.jpg,7 minutes
हे राम कथा वाया माल्या जी,"ShareWhatsAppTweet59 Sharesउद्योगपति माल्या के तहख़ाने का माल देखकर मंत्री की आँखें चुंधिया गईं “वाह माल्या जी ! आपका किंगफिशर तो काफ़ी कुछ बटोर लाया है.” Satire Vijay malya by Umesh Tewari Vishwaas“अरे सर पंछी की चोंच क्योँ बदनाम करते हो. बटोरने को तो हाथ और सबका साथ चाहिए.”“ही…ही…ही ! ये ठीक कहा श्रीमान पर आपने सोने की ईटों के साथ ये पुरानी जेबघड़ी क्यों धर रखी है ?”“ये समय की प्रतीक है सर, मेरी ये संपत्ति कल आपकी जेब में जा सकती है.”“ओह.. तो इसलिए जेबघड़ी ! मगर मुझे इस घड़ी से कोई याद आ गया था श्रीमान.”“सर यादों का क्या ! मुझे आपको देखकर अपना स्कूल का एक साथी याद आ जाता है जो मेरे टिफ़िन से तंदूरी चिकन शेयर किया करता था.” Satire Vijay malya by Umesh Tewari Vishwaas” हा..हा..हा ! आप स्कूल टिफ़िन में भी नॉन-वेज ले जाते थे ?”“अरे सर वाटर बोटल में बियर भी होती थी. कुछ फैन मेरी टीन एज लाइफ़ पर बेस्ड ‘टीन विजय’ कॉमिक निकाल रहे हैं…खैर छोड़िए, आइए हम लोग पहले लंच कर लें.”“अरे यह क्या विजय जी, आप ये पुराने तश्तरी-कटोरे में भोजन करेंगे ?”“जी..मैं दो हज़ार नौ से इन्ही में खा रहा हूँ. ..आप लीजिए ..बाई द वे, खाने की टेबल पर ये चाँदी की कटलरी अगले वर्ष रॉयल चैलेंजर्स का सोविनियर है.”“बुरा न मानें तो आपसे एक बात पूछें माल्या साब ..?”“अरे सर क्या बात करते हैं, अध्यादेश होगा..”“हा..हा ! आप का सेंस ऑफ ह्यूमर कमाल का है, चलिए नहीं पूछते..”“आप मेरे गले से झूलते इस गोल शीशों वाले चश्मे और मेरी पुरानी चप्पलों से हैरान हैं ना? दरअसल ये मेरे राष्ट्रवाद के प्रतीक हैं. बचपन में एम के गाँधी का बड्डे मना रहे थे तो हमारे हाउस मास्टर ने उनके पगचिन्हों पर चलने एटसेट्रा को कहा था. बड़ा होने पर मैंने उनका चश्मा, प्लेट-कटोरी, वाच और ये चप्पलें न्यूयॉर्क की नीलामी में तेरह करोड़ का ख़रीद लिया.” Satire Vijay malya by Umesh Tewari Vishwaas“ओह तो वो घड़ी, प्लेट-बाउल..?”“जी सर…! वो सब ओरिजनल गाँधी का है. उनका क्या है, अब आपका ही है…”“अरे माल्या साब हम तो आपके सहयोगी मात्र हैं. बैंकों के अपने क़ायदे-क़ानून हैं, आपके अपने तरीक़े हैं. .. गाँधी का ये सामान हम आपसे उधार लेकर यूज़ करना चाहें तो..”“ये भी कोई डिमांड है सर ! आर सी बी सोविनियर के साथ ये भी पैक करवा देते हैं..”“नहीं, नहीं इसे अलग से पैक करवा दें. दरअसल, हमारी एक सहयोगी मैडम हैं, उनकी संस्था गाँधी जी के पुतले पर गोली चला कर पुण्यतिथि मनाती है…पुतला काफ़ी भद्दा होता है जिससे मीडिया वालों को पूछना पड़ता है कि पुतला किसका है ? आपका कलेक्शन देखकर आईडिया आया कि पुतले को ओरिजिनल बिलोंगिंग से सजा दें तो मीडिया के लिए अच्छा अट्रेक्शन हो जाएगा और संस्था को वाइड कवरेज मिल जाएगी..”“वाह क्या ख़ूब सोचा सर जी..आप कहें तो वैसी ही पिस्तौल भी मँगवा दें..?”“हा..हा..हा ! आप तो कहीं से ओरिजिनल नत्थू राम भी निकाल देंगे..कुछ उन्हें भी जुगाड़ने दीजिए, उनको भी ख़र्चा दिखाना होता है. Satire Vijay malya by Umesh Tewari Vishwaasकाफ़ी देर तक ही..ही..ठी..ठी के बाद मंत्री  विदा हुआ तो माल्या ने साँस छोड़ते हुए ‘हे राम’ बोलकर सिगरेट सुलगा ली.-उमेश तिवारी ‘विश्वास’लेखक की यह कहानी भी पढ़ें: पीन सुंदरी: उत्तराखण्ड की नायिका कथाहल्द्वानी में रहने वाले उमेश तिवारी ‘विश्वास‘ स्वतन्त्र पत्रकार एवं लेखक हैं. नैनीताल की रंगमंच परम्परा का अभिन्न हिस्सा रहे उमेश तिवारी ‘विश्वास’ की महत्वपूर्ण पुस्तक ‘थियेटर इन नैनीताल’ हाल ही में प्रकाशित हुई है.काफल ट्री वाट्सएप ग्रुप से जुड़ने के लिये यहाँ क्लिक करें: वाट्सएप काफल ट्रीकाफल ट्री की आर्थिक सहायता के लिये यहाँ क्लिक करेंTags:  satireSatire by Umesh Tewari VishwasUmesh Tewari 'Vishwas'Vijay Mallyaउमेश तिवारी 'विश्वास'व्यंग्य  ",satire,1,https://www.kafaltree.com/wp-content/uploads/2019/02/34830159_1986292681427355_410858701839138816_n-238x300.jpg,7 minutes
कमाल के हैं अपने भिनज्यू,"ShareWhatsAppTweet1.34K Sharesआम कुमाऊॅनी परिवारों में जीजा जी यानी भिनज्यू एक विशिष्ट छवि लिए रहते हैं. यहाँ फूफाजी भी उन्हीं का एक अवतार हैं. उनकी यह खास छवि बरसों-बरस से चले आ रहे पारस्परिक व्यवहार से बनी है. जैसे संसद में लोकसभा अध्यक्ष की. उनका राशि नाम ज़माने भर में या कहिए पीठ-पीछे कितनी ही बेअदबी से लिया जा रहा हो, रिश्ते से पुकारा जाय तो माननीय जैसे जुमले का मोहताज न होगा.(Bhinjyu Satire Umesh Tiwari Vishwas)भिनज्यू के रूप में संबोधित होते ही उनका आत्मविश्वास टूटे हुए कांच के सामान सा जुड़ जाता है. लानटेन की चिमनी अचानक बिजली का बल्ब बन जाती है. इस सम्मानजनक संबोधन के प्रभाव से उनका दबा-ढका प्रमाद छलांग लगाकर बाहर आ जाता है. वो पटवारी साले के लिए तहसीलदार, मास्टर के प्रधानाचार्य, दुकानदार के लिए इंस्पेक्टर, विद्यार्थी के लिए गणितज्ञ या साले की क्लास में जब थे, तबके ब्रिलियंट बन जाते हैं.हमने कभी कुँजी का सहारा नहीं लिया डीयर, जो मास्टर के मुख से निकला बुद्धि में टेप रिकार्ड हो गया और जस का तस इम्तेहान में पेल दिया. अगर विद्यार्थी साला बारम्बार फेल हो रहा हो या बेरोजगार की श्रेणी में पदार्पण कर चुका हो तो भिनज्यू के हास परिहास में शोखी और संजीदगी का अनोखा मेल देखा जा सकता है. सांत्वना देना चाहें तो कह सकते हैं – कुंभ का मेला जो क्या है जो बारह बरस बाद आएगा मेहनत करेगा तो अगले दो-एक साल में निकल जाएगा.जो गंभीर दिखना चाहें तो कहेंगे – आजकल नौकरी है कहां जो मिल जाएगी, तू कुछ टेक्निकल काम सीख ले तो कहीं फिट हो जाएगा. अपनी काउंसेलिंग को अधिक प्रभावशाली बनाने के लिए वह ठंडी हो रही चाय को अपनी पत्नी से दुबारा गर्म करने के लिए कहते हैं. कप उठा कर जाती पत्नी की चाल में तेजी को भांपते हुए तुरूप का पत्ता मारते हैं – तेरी दीदी के पास आकर परमानंद की औरत रोज पैं-पैं करती थी, अपने उनसे कहके लड़के को कहीं लगवा दो. मैंने एक दिन ऐसे ही कह दिया, उसको कम्प्यूटर कोर्स क्यों नहीं करवा देते! आज वही झेंपू लड़का सोनी के इंस्टीट्यूट में टाइप सिखा रहा है और देखना, भैकेंसि आते ही उत्तराखण्ड सचिवालय में लग जाएगा.भिनज्यू को अधिकतर वो बातें पता होती हैं जो शायद नीति आयोग को भी पता न हों. उनकी उपजाऊ बुद्धि में कुछ ऐसे नुक्ते अटक कर रह जाते है जो कालान्तर में विकसित हो, अकलटप्पू होने के बावजूद, उनके श्री मुख से बड़े प्रभावशाली ढंग से अभिव्यक्त होते हैं – देखते जाओ, यही पायलेट एक दिन कांग्रेस की गोद में बैठकर बीजेपी का जहाज़ उड़ा ले जाएगा.(Bhinjyu Satire Umesh Tiwari Vishwas)साथ ही वह हस्तरेखा विज्ञान, ज्योतिष और न्यूमरोलॉजी में या इनमें से किसी एक में अच्छा दखल रखते हैं. परन्तु ससुराल में इन विधाओं का कोई विशेषज्ञ हो तो, वह गीता में व्याख्यायित कर्म के सिद्धान्त पर अटल विश्वास रखने वाले बन जाते हैं – भाग्य-साग्य कुछ नहीं होता, सब ठग विद्या है, लड़कियों का हाथ पकड़ने के बहाने हैं.कभी-कभी तो भौती भैंकर कम्यूनिस्ट टाइप आदमी होने का ऐलान कर देते हैं – हमने मंदिर में शिब्जी के नन्दी की पीठ पर बैठकर चारमीनार सिगरट पी है.राजनीति में वह सोनियां के मायके, मोदी के ससुराल, योगी के मालकोट और केजरीवाल के अंदरखाने की ऐसी-ऐसी खबरें रखते हैं जो यदि रजत शर्मा के पास होती तो इंडिया टीवी पर ‘आपकी अदालत’ का हिस्सा बन जाती. भिनज्यू इन खबरों का श्रोत कभी रिवील नहीं करते क्योंकि अपने मुखबिरों के प्रति वह भी बचनबद्ध हैं, वस्तुतः स्वयं के प्रति. यह अलग बात है कि उनकी ज्यादातर बातों पर ससुराल वाले विश्वास नहीं करते. हमदर्दी हासिल करने को भिन्ज्यू जीवन के उस वाकये को सुना सकते हैं जब उनका रक्तचाप दो सौ बट्टे डेढ़ सौ या बुखार 108 डिग्री हो गया था. ससुरालिये भी उनकी कहानियों पर यक़ीन करते दिखना चाहते हैं जिससे उनका ससुराल प्रवास दोनों पक्षों के लिए औसॉणमुक्त (सुखमय) बना रह सके.लेकिन ऐसा सदा संभव नहीं होता. भिनज्यू कभी-कभी बिना बात के गमगमे या मकमके (मुंह फुलाये) हो जाते हैं और शाम तक गमगमे बन रहते हैं. सौरासिए कारण जानना चाहते हैं. वह अपनी लड़की से दरियाफ्त करते हैं – किलै आज…?वह बताती है – कुछ खास बात नहीं है इनका मूड किसी दिन ऐसा हो जाता है, रात तक ठीक हो जाएंगे. सालियां ठिठोली करती हैं – भिना रात को भात मत खाया करों मूख ओसा जाता है. पत्नी उलाहना देती है – मौनॉक जास बुकाई के है रौ छा, छिः…! (ऐसा मुंह बनाये बैठे हो मानो मधुमक्खी ने काट कर सुजा दिया हो.)पर वह कोई जबाव नहीं देते. दरअसल रात बौनी स्काट की घुटकी लगाकर भिनज्यू बहक गये थे. ज्यादा बतोले मारने से उनकी कुछ पोल खुल गई . उन्होंने शेखी बघारते हुए कह दिया कि अपने बॉस को उन्होंने कस कर थप्पड़ मार दिया था और बात बढ़ी तो बुरी तरह फतोड़ (पीट) दिया. बात इतनी थी कि साहब ने उनसे तू कह दिया था. इस पर श्रोताओं में से किसी लाटे ने पूछ लिया – साब ने आपको नौकरी से सस्पेंट क्यों नहीं करा होगा? भिनज्यू ने ऐसा करने की हिम्मत रखने वाले काल्पनिक साहब की मां-बहिन कर दी. इस शब्दावली से कुछ सालियां आदि सन्न रह गई. एक तो उठ कर चली भी गई. बाद में आ भी गई.(Bhinjyu Satire Umesh Tiwari Vishwas)भिनज्यू चाहते थे कि उनकी मर्दानगी का लोहा मानते हुए ससुराल की मक्खी भी न भिनभिनाए. अगर कोई प्रश्न हो भी तो प्रसून जोशी द्वारा मोदी जी से पूछे गए सवाल के जैसा हो – अस्पताल ले जाना पड़ा होगा उसे तो सर?अपना ही चुतियापा उन पर ऐसा असर छोड गया कि वह गमगमे हो गये. पश्चाताप हो रहा है. वह खुद से खफा है. चूंकि वह भिनज्यू हैं, सयाने जैसे हैं रात की लौंडियोली को गंभीरता की चादर से ढक देना चाहते हैं. इतना ही नहीं, वह जताना नहीं चाहते कि रात उनको चढ़ गई थी. वह कभी कह भी चुके थे कि उनको शराब से नश्शा नहीं होता. आज उन्हें लोग अपनी हुक्म-उदूली करते लग रहे हैं. उन्हें कोई सयानों की तरह ट्रीट नहीं कर रहा. उनकी अपनी पत्नी भी थोडी लापरवाह दिख रही है.अखबार को आए घंटा भर हो गया पर तीसरी चाय के साथ उनको डिलीवर नहीं हुआ. यह सब बातें स्वाभाविक हैं किन्तु भिजन्यू को लगा रहा है कि यह ससुराल में उनकी घटती इज्जत का परिणाम है. वह किसी भी कीमत पर अपना पुराना मुकाम हासिल करना चाहते हैं.(Bhinjyu Satire Umesh Tiwari Vishwas)अखबार परोसती पत्नी को आखिरकार उन्होंने गमगमे होने का मानो कारण बताते हुए कहा – गैस्ट्रीक जैसा हो रहा है. सौभाग्य से उसी समय उनकी पूं भी निकल गई. बगल वाले कमरे से खित-खिताट की आवाज से माहौल हल्का हो गया और भिनज्यू का मन और शायद पेट भी. पत्नी भी मुस्कुराए बिना नहीं रह सकी, हालांकि वह बडे-बड़े विस्फोटों की गवाह थी. फिर भिनज्यू अजवाइन, हींग, काला-नमक, गरम पानी से घुटक कर मुस्कुराने लगे. ऊॅची आवाज में, सारी भद्रता को समेटते हुए जोक जैसा मारा – उस तरफ बडे लड्डू फूट रहे हैं? जवाब मिला – उस तरफ बम छूट रहे हैं. ऐसे में भिनज्यू अपने हंसोड़ होने के इम्प्रेशन को द्विगुणित करना नहीं भूलते और बात को खींचते चले जाते हैं.जहां तक खिंचाई का प्रश्न है कुमाऊॅ के भिनज्यू लोगों का सैंस आफ ह्यूमर खिंचाई के कलेवर में परवान चढ़ता है. वह खिंचाई या मजाक की आड़ में अपने रोमांटिक व्यक्तित्व का प्रदर्शन करते हैं. जिस प्रकार विभिन्न प्रकार के प्राणी अजीब सी हरकतें कर मादाओं को रिझाने की कोशिश करते हैं वैसे ही भिनज्यू अपनी सीमाओं में, मर्यादाओं के फंदे में फंसे-फंसे, सालियों उनकी सहेलियों आदि आदि पर खिंचाई नामक शस्त्र का प्रयोग करते हैं. इस शस्त्र की विशेषता यह है कि इसके असर से सब लोक वाकिफ हैं पत्नियां भी सालियां भी. इसकी मारक क्षमता का भिनज्यू को भी आभास है. मध्यम तेज गति के गेंदबाज की बाउंसर की तरह यह चौंकाने का माद्दा तो रखती है पर विकेट कम ही ले पाती है. इसके कुछ नमूने देखें.एक छरहरी साली को देखकर भिनज्यू – ये आलूओं के खेत में भिण्डी कहां से आई?जबाव – आप अपने गोबी के फूल का ध्यान धरें, ही-ही, ठी-ठी.नेपथ्य में ‘सिसूणकि पात,’ ठहाका, ‘जेठाक महैंणा जास निमू…’ बड़ा समवेत ठहाका.भिनज्यू-  आप लोगों की दीदी हाँ कहे तो हम एक और ले जाएँ?जवाब- आलू या भिण्डी?भिनज्यू – कोई भी चलेगीप्रत्युत्तर- तब तो, गेठी (गाँठों और काले छिलके वाली सब्ज़ी) ले जाओ. फिर लम्बा खितखिताट.कई भिनज्यू वापस घर जा इस खिंचाई में नमक-मिर्च लगाकर अपने दोस्तों को बताते पाए गये हैं – क्या बताउँ यार लौंडिया बड़ी तेज़, मैंने कहा बेटा जवाब लग गया तो जिन्दगी भर का हो जाएगा, अगल-बगल देखा और एक को आँख मार दी, मुँह से कहा कुछ नहीं. वह उठकर चल दी, साथ में दूसरी छप्पन छुरी को भी ले गयी. मैं भी बाथरूम करने के बहाने उठा, बगल के कमरे में अँधेरा था, बस क्या कहूँ, हा हा ही ही ही!श्रोता गर्दन हिलाते हैं, कोई ईर्ष्या का भाव नहीं दिखाता क्योंकि दोस्तों को भी पता है कि खिंचाई कितना निरीह हथियार है! वह ख़ुद भी भिनज्यू हैं या बनेंगे, इसलिए मुठ्ठी के बंद रहने में ही भलाई समझते हैं.ऐसा नहीं  कि भिनज्यू की भूमिका सदा हल्की-फुल्की ही हो, ससुराल के कई महत्वपूर्ण मसलों पर उनकी राय ली जाती है. कई बार ये मामले इतने गंभीर होते हैं कि सम्मान बनाये रखने को उन्हें अपनी एफडी तुड़ानी पड़ती है. घर-वर के चयन में निर्णायक स्वीकारोक्ति या ना-नकुर सम्प्रेषित करनी पड़ती है. ऐसे कई अवसरों पर भूमिका निर्वाह के बाद भिनज्यू तेज पत्ती की चाय या विल्स फिल्टर पीना पसन्द करते हैं. इस समय उनके श्रीमुख की आभा कम वोल्टेज पर जल रहे सौ वाट के बल्ब जैसी होती है. परोपकार की संतुष्टि नाक की टुक्की से टपकने की उद्यत देखी जा सकती है. उन्हें अन्दर से पता होता है कि उनकी भूमिका परम्परागत है किन्तु प्रकट में वह अपनी बुद्धिमत्ता, अनुभव और चातुर्य को इसके नम्बर दे रहे होते हैं.(Bhinjyu Satire Umesh Tiwari Vishwas)फलां की मंगनी के वक्त तीन साल पहले उन्होंने साफ-साफ कह दिया था कि लड़के में अवश्य कोई खोट है. लड़का शराबी निकला. आटा चक्की लगाने के लिए उनके साढू ने उनसे परामर्श किया था उन्होंने कहा – लोहे का काम सबको नहीं फलता, फिर भी आप देख लें. आटा चक्की छः महीने में किराए पर उठानी पड़ी. यह दीगर बात है कि साढू का गल्ले का काम चमक गया. इस प्रकार की पेशेवर क्रियाओं में भिनज्यू को औरतों का दखल बिलकुल पसंद नहीं होता. उनका मानना है कि स्त्रियां अपना व्यक्तिगत एंगिल घुसेड़ कर भांची सी मार देती हैं. उदाहरण के लिए एक साले का अच्छा रिश्ता बनते-बनते इसलिए रह गया कि उनकी पत्नी को उस परिवार से ओच्छयाट (दिखावे) की बू आ गई. यह बू उनके गहनों से आ रही थी.कार्य सम्पन्न होने के बाद भिनज्यू उदास होते हुए भी देखे गये हैं. इसको ‘उदेखीना’ कहा जाता है. इस प्रकार की उदासी को साधु-संतों और गधों की उदासी के बीच रखा जा सकता है. जरा सा बैलेंस बिगड़ने पर वह इनमें से किसी एक की तरह व्यवहार करते भी पाये गये हैं. अधिकांश भिनज्यू दायित्व वहन के पश्चात थोडी देर आराम करते हैं किन्तु बीच-बीच में पेशाब या पाखाने भी जा सकते हैं. ऐसी अवस्था में एक सदस्य को तौलिया लेकर खड़े रहने की आवश्यकता होती है. इससे पहले कि वह अपने हाथ अनुपलब्ध रूमाल को निकालने अपनी जेबों में डालें, तौलिया पेश कर दिया जाय. जिन घरों में भिनज्यूओं का समागम वर्ष में दो से अधिक बार होता है वहां एक तौलिया, ब्लेड का पैकेट, विल्स फिल्टर, बौनी स्काट, कुछ सूखे मेवे, एक जोड़ा हवाई चप्पल, मनोहर कहानियां का भूतिया विशेषांक, गरम पानी की थैली आदि हारमोनियम के बक्से में हमेशा रखी रहती हैं.भिनज्यू लोगों के लिए कुछ विशेषण आम तौर पर कुमाऊॅनी परिवारों में प्रयोग किए जाते हैं जिनमें से कुछ अग्रलिखित हैं – गऊ जैसे सीधे, पानी से पतले द्याब्त (देवता), बकुवाभाड़ (मुँहफट), सुर्ते या मशिण (श्रूड), निगुर या पलीत (सफाई के मामले में) आदि. उक्त में से आवश्यकतानुसार पहले तीन का प्रयोग स्वच्छन्दता पूर्वक और बाद के तीन का प्रयोग दबे स्वर में घर के सदस्यों के बीच किया जाता है. विदा होते समय भिनज्यू को पिठ्यां लगाया जाता है. कुछ वर्षों पहले तक उनके मस्तक पर लाल रोली का जो घस्सैका मारा जाता था उसको देखकर कोई भी अनुमान लगा सकता था कि वे भिनज्यू ही होंगे. इधर पता नहीं जेबकतरों की डर से या फैशन की वजह से, अब एक लाल बुट्टा सा लगाया जा रहा है, पर मुठ्ठी से मुठ्ठी में स्थानान्तरित होने वाली भेंट में इजाफा अवश्य हो रहा है.(Bhinjyu Satire Umesh Tiwari Vishwas)आज के भिनज्यू अपने पूर्ववर्तियों की तरह ना-ना कहते हुए भेंट स्वीकार करते हैं और राशि का अनुमान लगाते हुए ससुरालियों के प्रति अपने महत्वपूर्ण योगदान का आकलन करते हैं. कभी-कभी उनके मुख से निकलता है – चलिए ठीक रहा फिर आपका. वह मन में कह रहे होते हैं – मैं अपने मां बाप का पाला-पोषा, पढ़ाया-लिखाया, आपके काम आया, हजारों के काम का तुमने सौ रूपल्ली पिठ्यां लगाया. प्रकट में वह सास के शब्दों – आपुण ध्यान धरिया. के प्रत्युत्तर में ‘होई-होई’ कहते हैं. ट्रान्सपोर्ट के किराए का हिसाब लगाते हुए, साले की चुंगी राशि निर्धारित कर रहे होते हैं. फिर अपनी ही पत्नी द्वारा दिए गये ऐपणों से सजी देहरी को फांदकर निकल जाते हैं.बदलते समय की बलिहारी भिनज्यू अब ब्रदर इन लॉ, बेटा आदि संबोधनों से नवाजे जा रहे हैं. इसके पीछे सालों की बरसों से दबी भावनाएं और ससुरों का अपनी लड़कियों को कान्वेंट शिक्षा दिलवाकर की गई शादी का दर्प छुपा हुआ है. वह भिनज्यू की छवि से कुछ घबराए हुए भी हैं, ठीक वैसे ही जैसे राजस्थान में कांग्रेस, राज्यपाल से. वह समझते हैं कि अंग्रेजी नाम देकर यह रिश्ता थोडा आधुनिक रूप धारण कर लेगा जिसके फलस्वरूप जवांई अपने को बेटा समझ कर कुछ मुरव्वत का भाव दिखाएगा, वैसे आजकल बेटे कहां, बाप पैदा हो रहे हैं.मैं अपने इस लेख द्वारा सारे भिनज्यूओं को आगाह करना चाहता हूं कि आपके खिलाफ साजिश चल रही है, जिसमें विदेशी शब्दों का सहारा लिया जा रहा है. पर आप याद करें आप में अड़ियल बने रहने की जन्मजात योग्यता है. आप हरगिज इस फंदे में न आएं. यहां कहना तो नहीं चाहिए पर आपको कसम है अपने पहले प्यार की, (हां वहीं मकर राशि वाली) अपने को भिनज्यू और जवांई ज्यू ही संबोधित करवाएं. आप कैसे भूल सकते हैं कि उनके घर की लडकी आपके घर में है. आपने ऐसे समय में ल्याख (रिश्ता स्वीकार) लगाया है जब स्कूटर के बिना शादी नहीं होती थी. हालांकि, आपको स्कूटर क्या साइकिल चलाना भी नहीं आता था पर स्कूटर मिलता तो सीख जाते.(Bhinjyu Satire Umesh Tiwari Vishwas)यहां आपको एक अन्दर की बात भी बता दूं, खुद उनके घरों में एक बट्टा चार सदस्य भिनज्यू शब्द से और उस असली पारंपरिक छवि से कोई परहेज नहीं करते क्योंकि वह भी आपकी ही नाव में सवार हैं. अगर आपने स्टैण्ड ले लिया तो वह दिल पक्का कर लेंगे बहकने से बच जाएंगे और जब तक संभव हो भिनज्यू बने रहेंगे. दूसरी बात, शादी के बाद आपने सर्वदा उनका मान रखा है, जब बस की रोड बंद थी तब आप पैदल गये हैं, आपका पेट खराब था तब भी आपने पूडियां खाई हैं. नामकरण से लेकर शादी का कोई फंक्शन आपने नहीं छोड़ा. खाली हाथ कभी गये नहीं. आपके लाए बर्फी के डिब्बों में आज भी आपकी सास ने सुई-धागा, बटन, नाड़े इत्यादि रखे हैं. रात-अधरात अपनी राय दी है. साल दर साल पिठ्यां लगाने को मना किया है, पत्नी के एसटीडी के बिल चुकाए हैं और जेठू के लडके का फार्म अंग्रेजी में भरवाया है.यहाँ यह भी कह दूं कि मुझे बहुत सी बातें पता नही होंगी लेकिन इतना निश्चित तौर पर जानता हूं कि वो आपके अहसानों के बोझ से दबे हुए हैं. पूरी तरह नहीं तो एक बट्टा तीन अवश्य ही, और इतना कम नहीं होता. दूसरी ओर आप मांग क्या रहे हैं? आपने कभी कुछ मांगा जो आज मांगेंगे? आप केवल एक संबोधन को जिंदा रखने का प्रयास कर रहे हैं एक ऐसा संबोधन जिससे हमारी संस्कृति की जड़े जुड़ी हुई हैं. कल्पना करें कितना रसविहीन न्यू इंडिया होगा जिसमें रामराज्य विजन के अनुरूप तरक्की करता भारत होगा, ब्रदर-इन-लॉ होंगे, सन-इन-लॉ होंगे परन्तु भिनज्यू नहीं होंगे!(Bhinjyu Satire Umesh Tiwari Vishwas)हल्द्वानी में रहने वाले उमेश तिवारी ‘विश्वास‘ स्वतन्त्र पत्रकार एवं लेखक हैं. नैनीताल की रंगमंच परम्परा का अभिन्न हिस्सा रहे उमेश तिवारी ‘विश्वास’ की महत्वपूर्ण पुस्तक ‘थियेटर इन नैनीताल’ हाल ही में प्रकाशित हुई है.काफल ट्री के फेसबुक पेज को लाइक करें : Kafal Tree Onlineलेखक की यह कहानी भी पढ़ें: पीन सुंदरी: उत्तराखण्ड की नायिका कथाSupport Kafal Tree . काफल ट्री वाट्सएप ग्रुप से जुड़ने के लिये यहाँ क्लिक करें: वाट्सएप काफल ट्रीकाफल ट्री की आर्थिक सहायता के लिये यहाँ क्लिक करेंTags:  Bhinjyu SatireBhinjyu Satire Umesh Tiwari VishwasSatire Umesh Tiwari VishwasUmesh Tewari 'Vishwas'उमेश तिवारी 'विश्वास'  ",satire,1,https://www.kafaltree.com/wp-content/uploads/2019/02/34830159_1986292681427355_410858701839138816_n-238x300.jpg,7 minutes
यूं ही कोई दाज्यू नहीं बन पाता,"ShareWhatsAppTweet771 Sharesदाज्यू बोले तो, भाईजी या बड़ा भाई. बचपन में मुंशी प्रेमचन्द की कहानी बड़े भाई साहब पढ़ी थी. उनके दाज्यू को बाद में कई हिन्दी फिल्मों में देखता रहा. जैमिनी से ए व्ही एम के बैनरों में, बलराज साहनी से अभिताभ बच्चन के किरदारों में उनकी छवि मिलती रही. अलबत्ता फिल्मी दाज्यू फेल होने के बजाय सदा फर्स्ट क्लास फर्स्ट आते रहे. छोटे को पिलाई गई लम्बी लैक्चरबाजी की भरपाई करते कहानी के क्लाइमैक्स में, बड़े भाई की तथाकथित गरिमा को किनारे रख, छोटे की मदद को कटा कनकौवा लेकर दौड़ नहीं पड़े. शेखर जोशी की कहानी के दाज्यू पहाड़ के परिवेश से निकल कर देश-काल-परिस्थिति के अनुरूप चलने के चक्कर में अपने भुला को आहत कर गये.दरअसल दाज्यू संबोधन से नवाजा गया व्यक्ति उत्तराखंडी संदर्भों में एक किसम से बाप जैसा हो जाता है. कहने का ये भी मतबल कि किसी खांटी पहाड़ी का भावनात्मक शोषण करना हो तो उसे ‘दाज्यू’ बना लो. इसके लिए खून का रिश्ता या कोई भी रिश्ता होना आवश्यक नहीं है. फिर देखो वह अपने बदन का कपड़ा भी खोलकर दे सकता है. ये समझ लीजिए कि सिपाही को दारोगा जी, दीवान जी या छुटभइये को मंत्री जी कहने पर उनके व्यक्तित्व में उद्धात्तता का जो प्रकोप होता है, वैसे ही दाज्यू संबोधन पाकर बड़े से बड़े दंभी पिघलते देखे गये हैं.इसका एक उदाहरण दूं आपको, रामलीला हो रही थी, रावण का दरबार सजा हुआ था. शूर्पनखा नाक कटा आई थी. रावण सैनिकों पर बिगड़े हुए थे. जैसी कि परम्परा है एक-आधा राक्षस सैनिक जरूर मसखरा होता है, उसने आव देखा न ताव, रावण को दाज्यू कह दिया. फिर क्या था, रावण का भाव विभोर जैसा हो गया और मंचीय सीमाओं के भीतर उसका टैम्पो अनायास ही डाउन हो गया. उस्ताद परेशान कि बहरतबिल वाला सुर मालकोंष पर क्यों आ गया? यहां ऐसी महिमा है दाज्यू की.वो अगर साथ हों तो आपको जेब में हाथ डालने को कतई ज़रूरत नहीं. खाओ-पिओ और दांत दिखाते हुए पिछवाड़े में हाथ पौंछो. वो अपने आप पेमेंट करेंगे. हो सके तो बांए हाथ से सिर खुजाओ और दांया किसी त्वरित आदेश के पालन हेतु फ्री रखो. अगर दाज्यू पूछें ‘और खाएगा कुछ?’ तो कहो, ‘नहीं दाज्यू, अब्भी तो खाया फिर कब्भी खा लूंगा.’ अगर वो सिगरेट-बीड़ी पीते हों या पान खाते हों तो जरूर पूछो, ‘लाऊं क्या?’ ऐसा पूछते वक्त अंगूठे के बगल वाली दो अंगुलियों की कैंची सी बना लें जिससे नोट पकडने में आसानी हो और जाहिर हो कि आपका छुट्टे से लगाव आदि भी नहीं है.ध्यान रहे यहाँ आपका अपना व्यसन आड़े नहीं आना चाहिए. चाहे कुछ हो जाए आप इस मादक कोर्स में भूल कर भी शामिल न हों. वरना सारा खाया-पिया और भविष्य की संभावनाएं चौपट हो सकती हैं. साथ ही ब्रांड के बारे में ठोक कर पूछ लें. जैसे, बीड़ी के केस में, शेर मार्का, राम.श्याम या सिगरेट के केस में फिल्टर, नान फिल्टर और पान के तम्बाकू का नम्बर आदि. आदेश को खुद दोहराएं और ऐसा जताएं जैसे आप उवाचित ब्रांडों के नाम जीवन में पहली बार सुन रहे हों. इसका यह मतलब नहीं है कि दाज्यू आपकी निरामिष आदतों के कायल हो जायेंगे, बस उन्हें यह तसल्ली रहेगी कि लौंडा उनके सामने औकात में चल रहा है. बाद में उक्त मादक पदार्थ वह आपको भी आफर कर सकते हैं. लेकिन खबरदार आपको दृढ इच्छाशक्ति के साथ टिके रहना है. चाहें तो कह सकते हैं ‘नहीं-नहीं दाज्यू कत्तई नहीं !’ आपको सुनने मिल सकता है; ‘शाबाश-यार हमको तो कोई समझाने वाला ही नहीं था. खेल-खेल में भेल हो पड़े.’ ध्यान रहे इस कथन के बाबत पश्चाताप या अपनी स्ट्रोंग विल पावर इत्यादि का संकेत देने की भूल न कर बैठें. मतलब ये कि आप निम्न जैसा कोई संवाद न बोलेंओ हो… आपको तो भौती नुकशान हो गया होगा?नहीं-नहीं, मैंने तो भाबर की बरयात में तक शिगरट-सराब को हात नहीं लगाया जबकि वहाँ भौती दैल-फैल (इफ़रायत) हो रही थी.ज्यादा से ज्यादा आप कह सकते हैं, ‘कोई बात नहीं दाज्यू, कम-कम इस्तेमाल से ज्याधा नुकशान नहीं होता, बल!’ तत्पश्चात यदि दाज्यू दार्शनिक अंदाज में कुछ कहें, जैसे- ‘अरे यार अब क्या नफा-नुकसान, अकल और उमर को भेट हुई कभी…क्याप्प ठैरा!’ पुनः ध्यान रहे आपको केवल खीसें निपोरनी होंगी. चाहें तो इस पड़ाव पर आप सटक (जा) सकते हैं. कह सकते हैं, ‘ऐल हिट्नू पै.(अभी चलता हूँ).’जैसा कि ऊपर बताया जा चुका है दाज्यू होने के लिए सगा भाई होने की कोई शर्त नहीं है बल्कि असली दाज्यू के दर्शन पड़़ौस इत्यादि में ज्यादा होते हैं. सगे दाज्यू कई बार इतने ‘पजैसिव’ और ‘माडल कोड आफ कन्डक्ट’ वाले होते हैं कि छोटा भाई उनके हृदय तक पहुँच नहीं पाता. वो छोटे को आदर्श अनुज के रूप में देखने की चाहत रखते हैं, अगर छोटा लक्ष्मण जैसा बने तो वो राम बन सकते हैं. दूसरी ओर मुहल्ले के दाज्यू थोड़ी कास्मोपोलेटिन छवि रखते हैं. वह फौजी जरनल-कर्नल जैसे कड़क नहीं, रोडवेज की बस  कन्डक्टर जैसे नरम-गरम होते हैं. वह छोटों से थोड़ी बहुत मजाक भी कर लेते हैं. जैसे इण्टर के विद्यार्थी से कह सकते हैं, ‘क्यों लल्ला आजकल कम दिख रहे हो, अभी से ग्यस (guess) पेपर खरीद लिया क्या?’ उनके परिहास में धौनी को बाल न कटवाने की सलाह देते मुशर्रफ की छवि देखी जा सकती है. अपनी टिप्पणियों के प्रत्युत्तर में दाज्यू नहले पै दहला पसंद नहीं करते. आपको यह दिखाना होता है कि उनकी बात का मज़ा इधर भी आ रहा है. जिन दिनों भैजी की शब्दावली में दिल, मुहब्बत, टशन इत्यादि जैसे शब्दों का समावेश हो रहा हो तो निश्चित जानिए कि वह अच्छे मूड में हैं. आप चाहें तो इस मूड का फायदा उठा कर अपना चिप्पी लगा नोट उनके नये नोट से बदल सकते हैं या उनके पुराने धूप के चश्मे को अपने लिए मांग सकते हैं, आदि-आदि.दिल मुहब्बत इत्यादि की बात चली है तो आपको दाज्यूओं के व्यक्तित्व के उस पहलू के दर्शन करवाता चलूं जो ’60-70 की हिन्दी फिल्मों के नायकों के प्रेम/प्यार के प्रति दृष्टिकोण से काफी प्रभावित दिखता है, बल्कि कभी-कभार तो उससे भी ज्यादा प्लूटोनिक मिलता है . भैजी कई बार सोचते हैं, ‘आग उधर भी है लगी हुई !’ वो धुएं की प्रतीक्षा करते हैं. जब धुआं निकलता न दिखे तो दाज्यू अपने घनघोर आशावादी स्वभाव के अनुरूप तीतर सी चपल पर प्यार के प्रति गाय सी उदासीन दिखने वाली कन्या के कानों तक अपना स्वर पहुंचाने की कोशिश करते हैं-‘जीत ही लेंगे बाज़ी हम तुम, खेल अधूरा छूटे ना, प्यार का बंधन, जनम का बंधन, जनम का बंधन टूटे ना…’इसे टुटका कहा जाता है. इतिहास में इसे सफल होते देखा गया है… आजमाते हैं, धैं !‘मिलता है जहां धरती से गगन आओ वहीं हम जाएं, तू मेरे लिए मैं तेरे लिए इस दुनिया को ठुकराएं….’ एवज् में उन्हें सुनने मिल सकता है, ‘दै’ (पाठक क्षमा करेंगे ‘’दै” के आगे कौन सा चिन्ह लगेगा, इसका ज्ञान मुझे आज तक नहीं हो पाया है.) खैर, इस दौर में दाज्यू जूते-कपड़ों के प्रति काफी लापरवाह हो जाते हैं. कई-कई तो हफ्ता दस दिन तक स्नान भी नहीं करते. कुछ कविताएं आदि लिखते पाए जाते हैं. कुछ लड़ाई शुरू होने से पहले ही हार जाते हैं. उनका दिल कहता है, मैं रात इसके सपने में जाऊं और दिल की बात कह दूं.  सुबह वो आए और सीने से लग कर कहे, ‘तुम्हारे पास कुछ भी नहीं है, न आगे कभी होगा, पर जो होगा देखा जाएगा. मैं तुमसे प्यार करती हूं. तुम्हारे अलावा मन से किसी की नहीं हो सकती…. विद्या कसम’ आदि, पर ऐसा होता नहीं. दाज्यू शायद उसके सपने में जा नहीं पाते. जाते भी होंगे तो जाने किस रूप में ! सपनों के साथ यह बड़ी खराबी है, देखने वाला तो देख लेता है पर उसके अन्य पात्रों को पता भी नहीं चलता. दाज्यू इस बात को भी समझते हैं. अब वह थोड़े कातर भाव लगाते हैं-चांद को क्या मालूम चाहता है उसे कोई चकोर,वो बेचारा दूर से देखे, करे न कोई शोर…कन्या की भाभियां आदि इस अवस्था को ‘सैंटीना’(चाहिए ही चाहिए वाली ज़िद) बताती हैं. इस बीच वह सामाजिक उपन्यास आदि पढ़ते हैं और दुखान्त कहानियों के नायक सरीखे दिखने लगते हैं. हाँ, कुछ दाज्यू अवश्य भाग्यशाली होते हैं जिनकी कोहनी कभी अखण्ड रामायण या भागवत की गैदरिंग में मादा को छू जाती है. वह चाहते हैं कि कन्यां ‘कांटा लगा…’ गाये पर वह रामायण का टेक पद ‘मंगल भवन अमंगल हारी…’ गाती है. सच तो यह है कि दाज्यू को इंतजार रहता है दिल के टूटने का. वह टूटता है, पर यहां-वहां जाकर नहीं गिरता. फ्रेम में जकड़े कांच की तरह वहीं टिका रहता है. बचपन में जिस लड़की के साथ आइस-पाइस, डैन-डैन या छुपम-छुपाई खेली हो उसके अन्दर ईश्वर भक्ति के सागर को हिलोरे मारता देख दाज्यू कलतरीे (अचंभित रह) जाते हैं . ‘बचपन की मोहब्बत को दिल से न जुदा करना…’ लिखने वाले शायर के प्रति अगाध श्रद्धा भरे दिल से ब्रांच-आउट हुई भुजाओं में थामी भंडारे की बाल्टी से आलू की सब्जी उसके पत्तल में परोसते आंखों में आंखे डालने का प्रयास करते हैं पर नज़र फिसल कर कुर्ती के गले की छांट तक बहक जाती है. यहां उन्हें लौंडों के भंडारे में भौलंटियर बनने की प्रेरणा का सोर्स पता चलता है. तभी उनकी सुन्न पड़ गई पाँचों कर्मेन्द्रियों को जगाता स्वर उभरता है, ‘छौंके की मिर्चा है तो डाल दो दाज्यू.’ किरकिरी का डाउट तो उन्हें रहा होगा ही पर भण्डारे जैसे धार्मिक प्रीतिभोज पर वो इकरार का इशारा कर बैठे ऐसी संभावना से भी उनका दिल इन्कार नहीं कर रहा होगा. इस चौथाई प्रेम कहानी की नायिका की सहेलियां जो इत्तेफाक से या सोची समझी रणनीति के तहत दाज्यू के इश्क और रुसवाई की गवाह हैं, उन्हें देखकर अजब ढंग से मुस्काती हैं –‘शिबौ-शिब!’ एक अन्य सिचुएशन में इन सहेलियों में से एक-आध विकासशील कन्या उन पर तरस खा, मेहरबान होने के लक्षण दिखाती है.. पर दाज्यू अपने ‘चांद’ को छोड़ किसी तारे के साथ कैसे…! अब उन्हें वैराग्य सा आता है. फिर चला भी जाता है. ऐसे मरहलों से गुजर कर कई दाज्यू दिन के डेढ़ दर्जन तक इश्क करते हैं. जिसको देखा उससे इश्क. इस दौरान यदि बारिश हो जाय तो वह कुछ मौलिक कविताएं लिखते या कुछ विशेष फिल्मी गीत गाते हैं; इसके उदाहरण देंखे- मौलिक कविता (छायावादी) –उदास हैं दिल के पहाड़, गवाह हैं पेड़, चांदनी और सूने मकान के किवाड़…आदि.विशेष गीत (मूल गायक मुकेश) –तुम अगर मुझको न चाहो तो कोई बात नहीं, तुम किसी और को चाहोगी तो मुश्किल होगी…… अंततः अधिकांश दाज्यू बरसों बाद गोठ की शादी में, पंडित के कहने पर, पहली बार अपनी पत्नी के रूप में किसी कन्या का हाथ पकड़ते हैं. दोस्त और शागिर्द जब उपस्थित कन्या समाज के नब्बे प्रतिशत बेमतलब गीतों और ठिठोली में से ‘मोस्ट रैलिभैंट’ सन्दर्भ को चुनकर रहस्यमय अंदाज में दाज्यू के कान में डालते हैं तो दाज्यू हाल ही में पुती छत पर अर्थपूर्ण निगाह मारते हैं. मानो वहां उन्ने खुफिया कैमरा लगवा रखा हो, जिससे बाद में पुष्टि कर ली जाएगी कि मुद्दा कितना जिनुइन था.उदाहरण के लिए यदि कन्या समाज गाए, ‘पान खाए सैंया हमारो..’ और शागिर्द उनके कान में फुसफुसाए, ‘दाज्यू इनको जरूर ‘छिपड़ी’ ने बताया होगा कि आप भी जड़ी लेने पान सिंह के पास देवीधूरा गये थे…. और कौन बता सकता है ?’ तब दाज्यू छत की ओर देखते हुए उसकी बात हजम करते हैं और वहीं निगाह टिकाए कान में फूंकते हैं, ‘….इट्स ऐलीमेंट्री माई डियर वाटसन, तू जरा पत्त लगा, किम नाम्ने फादरस्य कन्या हमर ब्रदर दगड़ लसर-पसर करोति- देयर, ऑन दैट राइट कार्नर.’ (ये सामान्य बात है प्यारे, तू ये पता लगा कि वो कोने में हमारे भाई से लसर-पसर कर रही कन्या किन महानुभाव की बेटी है?)हो सकता है आपको लग रहा होगा कि हर छोटा भाई कभी न कभी दाज्यू बनता ही होगा. पर ये ‘सास भी कभी बहू थी’ वाला फार्मूला यहां फिट नहीं बैठता. हर एक भइयू, भुली या कुतानू ‘दाज्यू’ नहीं बनता. निरे प्रतिभाशाली ही, दाज्यू के रूप में स्थापित होते देखे गये हैं. उनकी एक पृष्ठभूमि होती है. समाजशास्त्री इसे ‘वैल्यू ओरिएंटेशन इन ए सोसियल सिस्टम’ बताते हैं. जैसे पूत के पांव पालने में दिख जाते हैं वैसे ही दाज्यू बनने के आरम्भिक लक्षण किशोरों में परिलक्षित होने लगते हैं.उदाहरण के लिए अपने मुहल्ले की लड़की को छेड़ने के पुरस्कार स्वरूप वह पिछाड़ी बज़ार के जीवन पहलवान का दाँत तोड़ चुके होते हैं. फर्स्ट डे-फर्स्ट शो के पहले टिकट निकाल चुके होते हैं. क्योंकि वह कड़ा पहनते हैं, इसलिए विंडो के दिये घावों के निशान आज भी उनकी कलाई पर देखे जा सकते हैं. हाकी, फुटबाल, कैरम, शतरंज, डिब्बू और मग्घू चोर में वह एक सी निपुणता रखते हैं. अपने दाज्युओं के लिए वह जान पर खेल जाने का जज्बा रखते हैं. इण्टर गणित के पर्चे को सौल्भ करवा के, परीक्षा कक्ष की खिड़की पर तुरई की तरह लटक कर, पर्ची को ठीक अपने दाज्यू की डैस्क तक पहुंचा चुके होते हैं. जरूरत समझें तो मास्साब को आंख दिखा या मार भी सकते हैं. आदि-आदि. इस अवस्था को पार कर सामान्यतः उन्हें ‘धाकड़’ की पदवी मिलती है. बिना मैडल या प्रशस्ति पत्र, यह एक ऐसी मान्यता है, जो पूरी तरह गैर सिफारिशी और स्वतःस्फूर्त है. इसे हासिल कर वह उन सोपानों के अधिकारी होते हैं जिनमें रामलीला, मुहर्रम आदि अवसरों पर सौहार्द सुनिश्चित करना या अति सौहार्द दिखा रहे कलाकारों पर नियंत्रण की व्यवस्था निहित है. उनका कद अब जिला परिषद के स्कूलों के बीच जी. आई. सी. जैसा हो जाता है. यहां लड़कियां उनको रिझाने का प्रयास करती हैं किन्तु जैसा कि उनके भाग में बदा है, वह अपनी छवि में मगन सेलिब्रेटी जैसा व्यवहार करते हैं. महिला प्रशंसकों से एक दूरी बनाए रखते हैं- हुड़भ्यास ! आटोग्राफ का प्रचलन न होने से वह छुआ-छुई और फाईनली कामदेव के प्रभाव से बचे रह जाते हैं. मात्र निद्रा के आगोश में जाने से पूर्व रजाई में मुंह ढक कर सुन्दरता को श्रद्धांजलि अर्पित करते हैं.यहां आपको एक सुखद परिणिति भी बताता चलूं, कुछ धाकड़ों की सौभाग्य से नौकरी लग जाती है और इस स्थिति में समाज एक दाज्यू से महरूम रह जाता है. हां, अगर वह मिलट्री वगैरहा में चला जाए तो साल में एक बार रम की धुरमन्न जरूर कर देता है. पर यह तो ऐसा हुआ जैसे सानियां मिर्जा एक ग्रैंडस्लैम में तीसरी रैकिंग वाली को हरा दे और फिर सालों इंतजार करवाए. खैर, दाज्यू फिर भी बनते हैं, क्योंकि सबको नौकरी कहां मिलती है ! अब, यह ‘धाकड़’ परिस्थितियों से जूझते हैं. घर से टोकाई खाते, पढ़ाई में सेकिण्ड-थर्ड डिवीजन पाते, बीड़ी-सिगरेट सुलगाते, नौकरी की आस और प्यार की प्यास लिए धीरे-धीरे दाज्यू के रूप में विकसित होते हैं, जैसे बंगाल का कम्यूनिस्ट पोलित ब्यूरो का सदस्य बने.जब पैरा राजनीति पर खतम जैसा हुआ है तो आपको दाज्यू और उनकी राजनीति के बारे में भी बताता चलूं. अधिकांश दाज्यू डेमोक्रेट के चोले में पाये जाते हैं और इतने बड़े कि अपनी पार्टी जीत जाए तो अगले दिन उन्हें विरोधियों में पाएंगे. दाज्यू पैलाग ! वह दाज्यू हैं, हर मुहल्ले में कम से कम एक हैं. उनके सामाजिक प्रभाव या कहिए पकड़ के चलते परदेशी पहाड़ से पांच हजार की लीड ले गया जो नीचे जाकर पचास हजार होनी ही थी. उनको फिर भी कोई घमंड नहीं है. उनसे अमर उजाला-जागरण वालों ने पूछा, ‘ये कैसे हो गया दाज्यू’ ? दाज्यू ने जबाब दिया, ‘ठंड की वजह से’ !दाज्यू का प्रभाव ऐसा कि जीत की यह वजह पहाड़ के पन्ने पर छप भी गई. वैसे उन दिनों मैदान में गर्मी भी थी. जहां दाज्यू सक्रिय कार्यकर्ता की तरह दिन-रात एक करके अपने कंडीडेट को जिताते देखे गये हैं वहीं एक-आध बार खुन्दक से खुद भी चुनावी समर में कूदते पाये गये हैं. अधिकांश अवसरों पर उनकी मट्टी पलीद हुई है. क्योंकि इतिहास गवाह है ऊपर की लीड काफी नहीं होती, नीचे की लीड जरूर चाहिए. पर इससे दाज्यू का मनोबल कमज़ोर नहीं पड़ता. वह बैटिंग में भले फेल हो गये हों पर बालिंग, फील्डिंग के लिए तेंदुलकर जैसे उतावले दिखेंगे. वह मानते हैं कि लोग उनके धाकड़पने के कायल हैं. कई लोग उनकी राजनीतिक पारी के बारे में कहते हैं ‘कहीं से पैसे खाए होंगे’ और कई, उनकी सेक्स लाइफ पर स्टिंग आपरेशन में लग जाते हैं. दाज्यू पर दोनों ही हथियार बेअसर ही साबित होंगे, खासतौर पर जब दोनों मुद्दे ही गलत हों. पत्रकार अगर पूछे कि देश की राजनीति का भविष्य क्या है, तो उत्तर में दाज्यू कह सकते हैं, ‘भारत की राजनीति तो ई वी एम ही तय करेगा, उसका प्रयोग बंद करना जरूरी है.’आप सोच रहे होंगे आखिर दाज्यू का अपना भविष्य क्या है, क्या सर्वगुण सम्पन्न होते हुए भी वह भटकते रहेंगे? क्या उन्हें कभी कोई मंजिल टाइप नहीं मिलेगी ? सच तो ये है कि इस बात का जवाब मेरे पास भी नहीं है. मैं उनका इतना सम्मान करता हॅू कि उनके प्रति चिंता का कोई भाव मन में उपजता ही नहीं. दाज्यू अद्भुत हैं, चमत्कारी हैं, दूरदर्शी हैं. जब उनको कोई फिकर नहीं तो आपको-हमको पेट पीड़ करने की क्या जरूरत है. उनका जो भी होगा अच्छा ही होगा. दाज्यू भविष्य के महत्व को समझते हैं, बल्कि दूसरों के सन्दर्भ में अधिक. अपने रोमांटिक दौर में उन्होंने जिन सुंदरियों को बी.एच.एम.बी. बताया वह बड़ी होकर मिसवर्ड ही बनी हों, ऐसा तो नहीं है पर अपने समकालीन युवकों पर छोड़ी गयी उनकी छाप अमिट है. आप आज भी एक का नाम लेकर फेस बुक पोल करा लिजिए, इलाके में अगर प्रियंका चोपड़ा से अधिक वोट न पाए तो, मैं दाज्यू का भाई नहीं, सौ जूते मारना अलग. अलग बात यह भी है कि वह भविष्य को अपने इस्टाइल में परिभाषित करते रहे हैं. अब मर्दों का केस लेता हूँ. आपको शायद मालूम न हो, वह विचारक दाज्यू ही थे जिन्होंने, कहने को रकाद में, सार्वजनिक मर्दाना के अन्दर की दीवाल पर ‘आपका भविष्य आपके हाथ में है’ लिखवाया था.पाठक मुझे क्षमा करेंगे, यदि आपके विचार में उनकी पद्धति में भदेस था. जिस देश में ढाई तीन घन्टे की पिक्चर ‘लगे रहो मुन्ना भाई’ के जरिये लोग महात्मा गांधी को समझने की कोशिश करते हों वहाँ यदि दो मिनट पब्लिक टॉयलेट के माध्यम से भविष्य को समझाने/समझने का मौका मिले तो क्यों छोड़ना. खैर, आप समझ गये होंगे कि भविष्य के प्रति दाज्यू का नजरिया कितना स्वाभाविक, लचीला और उपजाऊ रहा है. उनके विचार में भविष्य स्थितिजन्य है. उत्तरांचल की स्थायी राजधानी के मुद्दे पर टिप्पणी करते हुए उन्होंने अंग्रेजी चैनल पर कहा था ‘वी कैन डू विदाउट कैपिटल बट नॉट विदाउट लिकर’. पाठको बाकी आप समझदार हैं.हाँ, यहां आपको बताता चलूं कि हाल तक दाज्यू रोज़ सबेरे साढ़े सात मील दौड़ते थे. हाकी के फारवर्ड और फुटबाल के बैक थे, नाटकों के सूत्रधार और चुटकुलों के भण्डार थे. आज भी (बावजूद किताबें मारने वालों की मेहरबानी के) उनके संकलन में इब्ने सफी, ओम प्रकाश शर्मा, वेद प्रकाश काम्बोज, एस एन कॅवल, कर्नल रंजीत, सुरेन्द्र मोहन पाठक का जासूसी साहित्य, बंगाली उपन्यासकारों के समग्र, देवकी नंदन खत्री की चंद्रकांता सीरीज, भारतेन्दु रचना समग्र, प्रेम बाजपेई, गुलशन नंदा, शिवानी से लेकर जिल्द लगी लौलिता, लेडी चैटरलीज लभर, मस्तराम और आजादलोक – अँगड़ाई तक का कथा संसार उनके द्वारा चाटे जाने के बाद छज्जे में धूल फाँक रहा है. उनके जीते गये कप, ढक्कन से बिछुड कर ऐश ट्रे बन गये हैं. यादगार हेतु कुछ फोटो-फ्रेम टंगे रह गये हैं जिनमें ट्रॉफी लेते हमारे दाज्यू, वो बीच में घुँघराले बालों वाले, अरशद वारसी जैसे दिखाई पड़ रहे हैं. शायद तुम ठीक कहते हो दाज्यू ‘फ्यूचर इज बाउण्ड टू अ लोकेशन’- देवभूमि में रहते हुए दिल्ली जैसे विलासितापूर्ण भविष्य की कल्पना करना बेमानी है. मैं देख रहा हूँ, तुम खाते-पीते हो, लिखते-पढ़ते हो, सुलगते-सुलगाते हो, हंसी-मजाक करते हो, होली खेलते हो, दीवाली मनाते हो, सम्मान देते हो-पाते हो ! लोग आजकल छोटे से परिवार में बड़े भाई का दायित्व नहीं सम्हाल पाते, आप तो सारे शहर के दाज्यू हो, और क्या चाहिए ! आप चिरंजीवी हों.उमेश तिवारी ‘विश्वास‘हल्द्वानी में रहने वाले उमेश तिवारी ‘विश्वास‘ स्वतन्त्र पत्रकार एवं लेखक हैं. नैनीताल की रंगमंच परम्परा का अभिन्न हिस्सा रहे उमेश तिवारी ‘विश्वास’ की महत्वपूर्ण पुस्तक ‘थियेटर इन नैनीताल’ हाल ही में प्रकाशित हुई है.काफल ट्री के फेसबुक पेज को लाइक करें :  काफल ट्री वाट्सएप ग्रुप से जुड़ने के लिये यहाँ क्लिक करें: वाट्सएप काफल ट्रीकाफल ट्री की आर्थिक सहायता के लिये यहाँ क्लिक करेंTags:  DajyuDajyu Satire by Umesh Tewari VishwasSatire by Umesh Tewari VishwasUmesh Tewari 'Vishwas'उमेश तिवारी 'विश्वास'  ",satire,1,https://www.kafaltree.com/wp-content/uploads/2019/02/34830159_1986292681427355_410858701839138816_n-238x300.jpg,7 minutes
पीन सुंदरी: उत्तराखण्ड की नायिका कथा,"ShareWhatsAppTweet1.62K Sharesमेरे एक दोस्त कहते थे महिलाएँ सब एक सी होती हैं. उनका संदर्भ शायद शेक्सपियर के औरत तेरा दूसरा नाम बेवफाई है, से जुड़ता होगा. मैं इतना सार्वभौम सामान्यीकरण करने का दुःसाहस नहीं कर सकता. कुछ नमूने अवश्य ऐसे हैं जिनमें पहाड़ की हमारी नायिकाओं के एक जैसी होने के सबूत मिलते हैं. इस पर प्रकाश डालने के लिए आवश्यक है कि पहले आपको सामान्य सी लगने वाली एक चीज़ की ओर आपका ध्यान आकर्षित करूँ. इससे मुझे अपनी बात स्पष्टता से समझाने में मदद मिलेगी. वह चीज़ या यंत्र है सेफ्टीपिन.(Pin Sundari Stroy by Umesh Tiwari)अंग्रेज़ी के अक्षर आर की तरह की बनावट वाले इस नाचीज़ की एक भुजा स्यूड़ यानी सुई की तरह होती है. तीखी नोक और मध्य में दो गोल चक्कर खाती, बॉक्सिंग ग्लव सी आकृति में समा जाती है. इस तरह इसी खाँचे से उद्गमित हुई यह तीखी नोक वापस ख़ुद को छुपा सा लेती है. और इस प्रकार सेफ्टीपिन बनता है. पाठक क्षमा करेंगे कि मैंने सेफ्टीपिन की बनावट समझाने में इतने अधिक शब्दों का प्रयोग किया. तथापि मेरे पास इसका एक वैध कारण है. मैं चाहता हूँ आप सेफ्टीपिन की संरचना को अपने मस्तिष्क में भली-भांति बिठा लें; इसका तीखापन, तनाव, चमक और नियंत्रण भी. इससे आपको हमारी नायिका के सामान्य गुण-दोष और अंतरंग मनोवृत्ति को समझने में मदद मिलेगी. तो साब, ये जो सेफ्टीपिन है इसे अधिकांश नायिकाएँ पहाड़ में ‘पीन’ के नाम से जानती व पुकारती हैं. वह इसका प्रयोग बे रोक-टोक, स्चच्छन्दता पूर्वक करती हैं, जैसे सोनिया जी राजनीति में राहुल का. बटन सलामत हों तब भी ‘पीन’ दो बटनों के बीच एडजस्ट कर लिया जाता है, चाहे वह जोड़ने जैसा या कोई भी कार्य सम्पन्न नहीं कर रहा हो… जरूरत हो तो क्या कहने!मुझे लगता है यदि सेफ्टीपिन ईजाद न हुआ होता तो सुन्दरियाँ बटनों के प्रति इतनी लापरवाह कभी न होतीं. ऐन टैम (टाइम) पर इनको सेफ्टीपिन की जरूरत महसूस होते देखी गई है. वह कह सकती है, ”पीन कथाँ गईं बज्यूण?“ (कहां खो गये निगोड़े पिन) या “म्यर पीनें हरै गईं….” (मेरे तो पिन ही खो गये) या ”एक पिन तो दो भाभी“, आदि-आदि. कुछ जागरूक नायिकाएँ पिनों की एक लड़ी हर स्वैटर में पहले से ही टाँगे रहती हैं, जिससे भविष्य में कोई अपात स्थिति उत्पन्न न हो. कई बटुवों में यह लड़ी विभिन्न साइज़ों में विद्यमान रहती है,जहाँ जैसी आवश्यकता हो फिट कर दो. जब एक पिन उचित स्थान पर लग चुकी हो और दूसरी, नायिका की दंत पंक्ति के मध्य कसमसा रही हो और कोई कह दे, “हाई, बरियात ऐ लै ग्ये…. तू पिनें लगूण में रये!“ (बारात भी आ गई, तू पिन ही लगाते रहना) इस स्थल पर पीन के साथ हमारी नायिका की छवि देखते ही बनती है. वह अलतलाट (नर्वेसनेस) के भाव दिखाती हैं, अचानक पिन को बाँये हाथ की उंगलियों के बीच दबोच, दांये हाथ से पिन आरोपित किए जाने के प्रस्तावित स्थल पर पिन के कार्य को उँगलियों द्वारा सम्पादित करते जवाब देती है, “ओ ईजा मेरी…(हाई मेरी मां)!” हमारी अधिकांश नायिकाओं हेतु पिन का प्रयोग अपरिहार्य है. उनके श्रृँगार के परफ़ेक्शन का लगभग 108वां हिस्सा पिनों पर निर्भर है. वह इस आदत को ससुराल तक ले जाते देखी गई हैं. विश्व के शेष हिस्सों में ऐसा होता होगा, कौन जाने ! हाँ, विदेशी पत्रिकाओं में बीच के पन्ने पर छपने वाले सुन्दरियों के जिन फोटुओं को ‘पिन-अप’ दृश्यावली की श्रेणी में रखा जाता हैं – उनसे उक्त सुन्दरियों का उत्तराखंड से पूर्व जन्म का कोई संबंध रहा होगा, ऐसा विचार अवश्य आता है. वैसे कौन जाने वो सुपर माॅडल दुनिया के उस हिस्से में सेफ्टीपिेनों का सम्यक प्रयोग कर रही हों.आज तक आपने इन पिनों को नायिका के वस्त्रों पर लगे कदाचित ही देखा हो, दरअसल यही इनकी विशेषता है. ये दिखते नहीं पर अपना काम कर देते हैं. अपनी नायिकाओं के व्यक्तित्व में सेफ्टीपिनों की भूमिका के मद्देनजर मैं इनको ‘पीन सुन्दरी’ नाम से भी पुकारता आ रहा हूँ. हमारी नायिकाओं के मनोविज्ञान और सेफ्टीपिन की बनावट में काफी समानता लगती है. वह एक ओर काफी तीखी मिलती है, जैसे-जैसे आप आगे बढ़ते हैं, आपका सामना गोल चक्कर से होता हैं. जहाँ आप बहक अथवा भटक गए तो बरसों-बरस चक्कर काटते रह सकते हैं. यदि आप उसे क्रास कर गये तो उस टोपी तक पहुंच जाएँगे जहाँ तेज नोक ऐसे छुपी रहती है जैसे चुनावों के बाद बीजेपी का असली एजेंडा. आगे की यात्रा आपकी मेहनत और ईमान पर निर्भर करती है. हो सकता है आप काफ़ी दूर तक जायें. आप रपटे नहीं कि वही दोहरा गोल चक्कर.(Pin Sundari Stroy by Umesh Tiwari)ध्यान रहे पहाड़ की नायिका सेफ्टीपिन जैसी जोड़ने की क्षमता रखती हैं. वो ‘हैंडिल विथ केयर‘ लेबल के साथ नहीं दिखतीं, इसका आपको स्वतः संज्ञान लेना होता है. मेरी समझ में सेफ्टीपिनों कीे लड़ी के साथ लटके हरे रंगे के टैग पर अवश्य यह वैधानिक चेतावनी लिखी जानी चाहिए. अनाड़ियों के हाथों में मैने कई बार पीन (सेफ्टीपिन) चुभते देखी है. अनाड़ियों की क्या बात करें, ‘निरबुद्धि राजै कि काथै काथ’! हमारी नायिकाएं जब इन्हें प्रेम की कसौटी पर परखती हैं तो कई बार हाथ की पतंग की तरह ट्रीट करती हैं. पहले कन्ने बांधती हैं, फिर सहेली आदि से छुटकैंयाँ भी दिलवाती हैं. कभी ढील देते-देते अचानक सद्दी में टैंशन ले आती हैं जिससे पतंग फर्राटा मारती आसमान चूमने निकल पडती है. कभी उतार देती हैं और कभी पेंच लड़वा देती हैं- जिसका मांझा असली हो वो काट ले. वह अपनी डोर को लटाई में लपेट लेती हैं. अगर आपकी प्रेम पतंग कटने से बच जाए तो छोटे-मोटी वीयर एण्ड टीयर को चिप्पी लगाकर इलमारी के ऊपर रख देती हैं. जो कट जाय तो चार आने की नई ले आती हैं. ये अलग बात हैं कि सच्ची में हमारी बहुत कम नायिकाएं पतंग उड़ाना जानती हैं. उनके पास इतना टाइम भी नहीं होता.          डोर के नाम पर वह बिनाई की ऊन को अधिक पसंद करती हैं. सलाइयों पर उनकी उंगलियों की हरकत और तर्जनी पर सरकती ऊन की लयकारी पर किसी शायर की नजर पड़ती तो पहाड़ पर मीर का रंगे सुखन बरस पड़ता. पर वो अपने फन से अनजान ही लगती हैं. पेश दर पेश बिनती सिर्फ ‘टाइट या लूज हाथ’ ही देखती हैं. उंगलियों की ओर इनका ध्यान नहीं जाता. इन हाथों के बीने स्वैटर तीयल में जाएं या भाईयों के तन पर फबे मिलें, ‘टैग लैस कम्फर्ट’ में ‘हेन्स’ को मात देते मिलेंगे. मेरा ख्याल हैं अपने तसव्वुर में वो नायक को केबल या मोड़ वाली बिनाई का स्वैटर डाले देखती होंगी. रमा, उमा से-“हाइ रे इश् श् श् श छांट में इतुक सफाई! (हाय रे बिनाई में इतनी सफाई)” उमा-“ततुक भलि लागणे त् तु धर ले, अघिल साल लगनौं तक सिराण मुणि च्यापि राखिये एथां स्वैणां में आला, पैरे दिए…(इतनी अच्छी लग रही है तो तू ही रख ले. अगले साल विवाह के लग्नों तक सिरहाने दाबे रखना- अगर बीच में कभी सपने में आये तो पहना देना)” रमा-“ना-ना रम्भा तू आपणि कारीगरी दिल्ली हाट में बेचि खाए, कोई ठीक जश पैरि लिगयोे पिछाड़ि बटी जै बेर गाव में जैमाल खिति दिए…(नहीं-नहीं रम्भा तू अपनी इस कारीगरी को दिल्ली हाट में जाकर बेच ले, कोई सुन्दर सा जवान इसे पहने तो पीछे से जाकर उसके गले में जयमाला डाल देना)” उमा-“डर ना केकड़ी, बनेनैं छ, नाग फांस जै के छ ! कै दिए मैं लै बुणी… मैं रणिवास में चुगली करण जै के ऊल…(डर मत जिद्दी लड़की स्वैटर ही तो है कोई नागपाश नहीं, कह देना मैंने ही बुनी है… मैं तुम्हारे रनिवास में चुगली करने थोड़ी आऊॅगी)” कुल मिलाकर उक्त रमा-उमा संवाद से प्राप्त शिक्षा यह है कि हमारी नायिकाओं के सपनों की सजावट-बुनावट में ऊन-सलाई का अधिक दखल लगता है, बजाए डोर-पतंग की ढील-लपेट के.          हमारी नायिका कुछ विशेष परिस्थितियों में हिन्दी या कुमाऊॅनी के स्थान पर एक अजब मौलिक बोली का प्रयोग करते देखी जा सकती हैं. वो आपके सामने-सामने अपनी सहेली से आपकी शारीरिक बनावट या भाव-भंगिमा पर टिप्पणी कर देंगी, पर क्या मज़ाल कि आपकी समझ में कुछ आ जाय. हाँ, आपका ध्यान यदि पूरी तरह संवादों और उनकी अदायगी पर ही हो, नायिका के नख-शिख, रूप-सौन्दर्य पर नहीं, जो कि मुश्किल है और स्थानीयता से थोड़ी वाकफ़ियत हो तो शायद कुछ अनुमान लगा पायेंगे. कोई भाषाविज्ञानी भी इनकी कूट अभिव्यक्ति को तुरन्त डीकोड नहीं कर सकता. ‘घन्टर सेन्टे निंटिकन्टलते बन्टखत इन्टिजा नेन्टे जन्टरूर सन्ट मन्ट झन्टाया होन्टोगा – चेन्टेलिन्टियों केन्टे अन्टागे मुन्टुख कन्टम-कन्टम खोन्टोलना, धन्टवन्टल दन्टन्त पंन्टंक्ति केन्टे मन्टध्य सेन्टे दन्टडुवन्टापन्टन सन्टाफ दिंन्टिखाई देन्टेगा… (घर से निकलते वक्त माता जी ने अपने पुत्र को समझाया ज़रूर होगा कि लड़कियों के आगे मुंह कम-कम खोलना वरना धवल दन्त पंक्ति के मध्य से टेड़े दांतों का दड़वापन साफ दिखाई देगा…) एक दूसरा नमूना देखें- ‘सन्टखी रीन्टी वन्टाटिका विन्टिच दोन्टो कुॅन्टुवन्टर कंन्टदन्टर्प अन्टाये हैंन्टें, बन्टड़े कोन्टो भन्टगा देन्टेते हैंन्टे, रन्टख लेन्टेते हैंन्टे छोन्टोटे कोन्टो.’ (सखी री वाटिका बिच दो कुॅवर कंदर्प आये हैं, बड़े को भगा देते हैं, रख लेते हैं छोटे को.)        (Pin Sundari Stroy by Umesh Tiwari)प्यारे पाठको,  मैं इन नायिकाओं में छुपी अद्भुत प्रतिभाओं और छोटे-मोटे रहस्यों को सरसरी तौर पर उदघाटित तो कर सकता हॅू पर उनके सारे राज़ नहीं खोल सकता. शायद जानता भी नहीं हूँ. मुझे भोला समझकर, उन्होंने कई बार मन की अनंत परतें खोली हैं. बहुत कुछ सिखाया है मुझ जैसों को. किशोरावस्था की उत्कंठाओं को उन्होंने जिस अन्दाज़ में शान्त किया है, उसके लिए मैं ताउम्र ऋणी रहूँगा. उम्र में अपने से दुगुनी एक नायिका से जब मैंने पूछ लिया, “तुम्हारी शादी कब री?” और जबाब मिला, “जब तुम कहो!’’ यह उत्तर और तुरन्त बाद की हँसी सेफ्टीपिन के गोल मोड़ में जैसे अटक कर रह गई. बरसों बाद जब अंग्रेजी के शब्द ‘इम्फैचुयेशन’ से टकराया तो गोल से निकल सका. ऐसे जाने कितने उदाहरण होंगे, जब सूक्त वाक्य की तरह, हमारी नायिका की बात बरसों अनुभव लेने के बाद समझ में आती है.  इच्छा होती है सारी नायिकाऐं अपना एक सम्मेलन आयोजित कर उन ‘लाटों’ को भी बुला लें जो तब उनको समझ नहीं पाये. साक्षात्कार हो तो पता लगे उन्होंने आगे चलकर भी कुछ सीखा या..? दूसरी ओर तो अवश्य ही लाटों पर चर्चा व परिहास करती ‘पीन सुन्दरियों’ की सभा होगी, सेफ्टी पिनों की लड़ी ; ए चेन ऑफ़ पिन-अप गर्ल्स ऑफ़ उत्तराखण्ड.(Pin Sundari Stroy by Umesh Tiwari)उमेश तिवारी ‘विश्वास‘हल्द्वानी में रहने वाले उमेश तिवारी ‘विश्वास‘ स्वतन्त्र पत्रकार एवं लेखक हैं. नैनीताल की रंगमंच परम्परा का अभिन्न हिस्सा रहे उमेश तिवारी ‘विश्वास’ की महत्वपूर्ण पुस्तक ‘थियेटर इन नैनीताल’ हाल ही में प्रकाशित हुई है.काफल ट्री के फेसबुक पेज को लाइक करें : Kafal Tree Online.Support Kafal Tree . काफल ट्री वाट्सएप ग्रुप से जुड़ने के लिये यहाँ क्लिक करें: वाट्सएप काफल ट्रीकाफल ट्री की आर्थिक सहायता के लिये यहाँ क्लिक करेंTags:  Pin Sundari Stroy by Umesh TiwariUmesh Tewari 'Vishwas'उमेश तिवारी 'विश्वास'  ",satire,1,https://www.kafaltree.com/wp-content/uploads/2019/02/34830159_1986292681427355_410858701839138816_n-238x300.jpg,7 minutes
"शो मोर मज़दूर : उसका बीबी-बच्चा दिखाओ, टूटा घर दिखाओ, पाँव का छाला दिखाओ…","ShareWhatsAppTweet1.30K Sharesअगर आपको पूर्व करोना काल की कुछ याद हो तब मज़दूर नाम की कोई चिड़िया नहीं हुआ करती थी. होती होगी कहीं, ऊंचे-ऊंचे टावरों के बेसमेंट या तेरहवें माले के अनफिनिश्ड अपार्टमेंट में, मॉल के आसपास की झुग्गी-झोपड़ियों में. मतलब कि तब वह कम ही दिखाई पड़ता था. गुपचुप तरीक़े से बिल्डिंग बनाता और फिर एक दिन अंतर्ध्यान हो जाता. (Column by Umesh Tewari Vishwas)ड्राइंग-डाइनिंग, मास्टर बेडरूम, मॉड्यूलर किचन में बिखरा उसका  सामान  गठरियों में सिमट जाता. ऑटो में बैठकर तब वो सपरिवार वंडरलैंड चला जाता. उड़ते ऑटो से उसके बच्चे शेष दुनिया को हाथ हिलाते. लाल बत्ती पर तैनात पुलिस अंकल की सीटी पर मुग्ध होकर बेटा सीटी ख़रीदने की ज़िद करता. दूसरी चीजों की तरह अंग्रेजी में भी मज़दूर का हाथ तंग रहा है. तथापि, ठगी के त्रिस्तरीय व्यूह में जेबें कटवा कर वह मोबाइल, नेटवर्क, टॉकटाइम, रिचार्ज आदि जैसे शब्द सीख गया है. सच तो ये है उसे ‘लॉक-डाउन’ का भी मतलब मालूम नहीं था. तालाबंदी बोलते तो शायद नोटबंदी जैसा कुछ समझ कर चौकन्ना हो जाता.अभी भारी प्रीमियम देकर उसने लॉकडाउन, क्वारेन्टीन, डिस्टेंसिंग और रजिस्ट्रेशन आदि की प्रमेय समझी है. चेहरे पर मास्क न लगाने का नुक़सान भी वह समझ गया है. बच्चा मज़दूर को पता चला है कि सीटी न होने से पुलिस अंकल गाली देते हैं और डंडे से मारने दौड़ते हैं. सरकार की देखा-देखी मज़दूर ने भी आपदा को घर जाने के अवसर में बदल लिया है. चार्टर्ड रेल, बस आदि सुविधाओं को ठुकरा कर वह ख़ुद की बनाई सड़क पर वाक करते हुए अपने देस जा रहा है. वहाँ नए स्वागत सेंटर बनाये गए हैं. पिछले टाइम से विकास छलाँग मार कर बॉर्डर पर आ गया है.(Column by Umesh Tewari Vishwas)कैम्प की दीवार पर तिरछा मुस्कुराते मुखमंत्री की तस्वीर लगी है. यहाँ मज़दूर के बचे-खुचे स्वास्थ्य का परीक्षण होगा. कोरोना निगेटिव निकला तो फूल वाला मास्क धारण कर आरोग्य सेतु से आगे बढ़ेगा. यदि कोरोना संक्रमित पाया गया तो बचपन में दुर्लभ रहे सरकारी स्कूल की कोने वाली कक्षा 9 के कक्ष में क्वारेन्टीन किया जाएगा. यहीं उसके आयुष्मान होने की पात्रता की भी जाँच होगी. बच गया तो टी वी पर उसका इंटरव्यू होगा. वो जानना चाहेंगे कि क्या वह पुनः परदेश जाएगा या यहीं मरेगा. उसके ख़ून, पसीने से संक्रमित सड़कें और हाउसिंग सोसायटी की दीवारें सेनेटाइज़ करवाई जाएँगी. नए मज़दूर लोकली निर्मित पी पी ई ओढ़ कर यह काम करेंगे. इनके ठेकेदार इतिहास में कोरोना वारियर्स की तरह दर्ज़ होंगे.इस बीच सरकार, परंपरा के अनुरूप, राहत वग़ैरा का पैकेज लाई है. इसका टीवी पर ख़ूब प्रचार है. स्कूली बच्चों के निठल्ले बैठे मम्मी-पापा टी वी देखते हुए पैकेज में अपना हिस्सा खोज रहे हैं. इस चक्कर में बच्चों ने वो तस्वीरें देख ली हैं जिनमें मज़दूर पापा कंधे और लगेज पर बच्चों को बिठाए-लिटाये हुए हैं. मज़दूर अंकल से इम्प्रेस होकर बिल्डिंग के बच्चे मम्मी-पापा से तरह-तरह के क्वेश्चन कर रहे हैं – मम्मा हू इस दिस मजबूर अंकल?मजबूर नहीं बेटा, मज़..दूर, मज़दूर-वर्करओके, बट उनके बच्चे कौन से स्कूल जाते हैं?दे गो टु नाइट स्कूल, सो यू डोंट गेट टु सी देमदैन ..वो सोते कब हैं मम्मा?डे टाइम बब्बा, नाउ ब्रश एंड चेंज, इट्स बेड टाइमडू दे अल्सो ब्रश बिफोर गोइंग टु बेड, डे टाइम?ओह कमऑन, गुड़ हैबिट्स आर फ़ॉर आल…मम्मा मुझे पापा के शोल्डर पर बैठना है…ओके, वी विल डू इट ऑन संडे…गिव मी अ राइड ऑन लगेज ट्रॉली प्लीज़ मोम, आई वुड प्रीटेंड स्लीपिंग, यू जस्ट पुल इट अराउंडइन अवर कॉरिडोर प्लीज़नाउ शट अप.. गो ब्रश !मज़दूरों के मरने की ख़बर ब्रेकिंग न्यूज़ वाली पट्टी में चल रही है. बीच स्क्रीन पर दुख व्यक्त किया जा रहा है. सुंदर एंकर स्थितियों को भैंकर बताते हुए किसी प्रकार अपने जज़्बातों पर काबू पा रही है. एक डॉक्टर हॉस्पिटल की ओ पी डी बंक कर सुबह से विशेषज्ञों के पैनल पर विराजमान है. जल्दबाज़ी में जो स्थेटेस्कोप गले में लटका रह गया था, शंकर जी के नाग सरीखा उसकी शर्ट में चिपक चुका है. साली बोर होकर उससे उठ आने को कह रही है. वो भी थक चुका है. बता रहा है कि उसके पास बताने को कुछ नहीं है पर सरकार अच्छा काम कर रही है.(Column by Umesh Tewari Vishwas)पैनल में शामिल एक रिटायर्ड वरिष्ठ पुलिस ऑफिसर के अनुसार पुलिस पर बहुत दबाव होता है जिसे घटाने को वह हवा में लाठी आदि चलाते हैं. ऐसे में मज़दूर सहित सभी को बीच में आने से बचना चाहिए. चोटिल होने पर टिटनेस का टीका अवश्य लगवाना चाहिए क्योंकि लाठियों पर जंक लगा रहता है. सरकारी अस्पतालों में ये टीका फ़्री लगता है.पार्टी प्रवक्ता हिन्दू-मुस्लिम डिबेट को तरस गए हैं पर प्रोग्राम डायरेक्टर को बॉस ने फ़ोन किया है – कांग्रैट्स, दर्शक टी वी पर लौट रहा है. टी आर पी बढ़ रहा है. शो मोर मज़दूर. उसका बीबी-बच्चा दिखाओ. टूटा घर दिखाओ. पाँव का छाला, ब्लड एटसेट्रा दिखाओ. मंत्री जी से बनाना आई मीन केला रिसीव करने का वीडियो, नहीं तो स्टिल डालो. पैनल पर एक साला एनजीओ वाला बिठाओ.ब्रेक के बाद एंकर नए जोश के साथ दर्शकों को ललकार रही है – ग़ौर से देखिए इस मज़दूर के पेट को. इसके सिक्स पैक पर मत जाइए, इनके पीछे छुपी है सूखी रोटी जो उसकी पत्नी ने धूप में पकाई थी. हमारे साथ अब जुड़ गए हैं कारपोरेट मामलों के मंत्री…”(Column by Umesh Tewari Vishwas)उमेश तिवारी ‘विश्वास‘काफल ट्री के फेसबुक पेज को लाइक करें : Kafal Tree Onlineहल्द्वानी में रहने वाले उमेश तिवारी ‘विश्वास‘ स्वतन्त्र पत्रकार एवं लेखक हैं. नैनीताल की रंगमंच परम्परा का अभिन्न हिस्सा रहे उमेश तिवारी ‘विश्वास’ की महत्वपूर्ण पुस्तक ‘थियेटर इन नैनीताल’ हाल ही में प्रकाशित हुई है.काफल ट्री वाट्सएप ग्रुप से जुड़ने के लिये यहाँ क्लिक करें: वाट्सएप काफल ट्रीकाफल ट्री की आर्थिक सहायता के लिये यहाँ क्लिक करेंTags:  Column by Umesh Tewari VishwasUmesh Tewari 'Vishwas'उमेश तिवारी 'विश्वास'  ",satire,1,https://www.kafaltree.com/wp-content/uploads/2019/02/34830159_1986292681427355_410858701839138816_n-238x300.jpg,7 minutes
लॉकडाउन और घर वापसी – एक छोटी कहानी,"ShareWhatsAppTweet288 Shares– कहाँ जा रहे हो? Short Lockdown Story Umesh Tiwari Vishwas– घर वापस.– यहाँ क्या परेशानी है?– यहाँ खाने-पीने को नहीं मिल रहा है.– पैदल ही चले जाओगे?– हैं तो पैदल, देखते हैं मालिक कोई सवारी भेज दे.– ये साथ में कौन हैं?– हमारे साथी हैं, साथ में ही जायेंगे.– रजिस्ट्रेशन नहीं करवाया?– आधार की कापी और एकाउंट नंबर मांगे, दे दिया था.– काम क्या करते हो?– काम? काम कुछ नहीं करते.– बेरोज़गार हो?– नहीं विधायक हैं.– मतलब?– ये डंडा पीछे करो. हम अपनी पुरानी पार्टी में जा रहे हैं.– पहले क्यों नहीं बताया सर?– तुम्हारी परीच्छा ले रहे थे लॉकडाउन का पालन कड़ाई से करवा रहे हो कि नहीं.– अरे सर…! आप भी!– हमारी नीली कोच यहाँ से निकली तो नहीं?– वो तो लंबी वाली रहेगी सर?– हाँ, … तुम्हें कैसे मालूम?– राजस्थान वाले टायम टी वी पर देखी थी सर.– ओके-ओके, सड़क पर नज़र रखना, निकले ना.– ठीक सर … कौन होटल में बुकिन है सर? -तुमसे मतलब?– टी वी वाले पूछते हैं सर, हमारी बाईट भी आ जायेगी. बीवी पड़ोस वालों को दिखा कर ख़ुश हो लेती है सर.– अगर हम ग़लत बता दें तो?– आप नहीं भी बताएं तो भी हम कुछ तो बतावेंगे सर. भगवान न करे आपके साथ कुछ उल्टा सीधा हो गया तो … हमें तो सही सूचना रहेगी.नीली कोच आकर रुकी। दरवाज़े से एक मुच्छड़ निकला और सबको बारी-बारी अंदर ठेल दिया. दरवाज़ा बंद करते हुए बोला, “क्या विधायक जी, मास्क तो लगा लेते. आपकी पुरानी पार्टी के आदमी घूम रहे हैं, उठा लेते तो हमारी ध्याड़ी ख़राब हो जाती. अब बैठो भी … यो भी बताना पड़ेगा कि सोशल डिस्टेंसिंग करके बैठो?  Short Lockdown Story Umesh Tiwari Vishwas   –उमेश तिवारी ‘विश्वास’    यह भी पढ़ें: कॉमनसेंस बोले तो दुर्लभ विवेकउमेश तिवारी ‘विश्वास‘काफल ट्री के फेसबुक पेज को लाइक करें : Kafal Tree Onlineहल्द्वानी में रहने वाले उमेश तिवारी ‘विश्वास‘ स्वतन्त्र पत्रकार एवं लेखक हैं. नैनीताल की रंगमंच परम्परा का अभिन्न हिस्सा रहे उमेश तिवारी ‘विश्वास’ की महत्वपूर्ण पुस्तक ‘थियेटर इन नैनीताल’ हाल ही में प्रकाशित हुई है.काफल ट्री वाट्सएप ग्रुप से जुड़ने के लिये यहाँ क्लिक करें: वाट्सएप काफल ट्रीकाफल ट्री की आर्थिक सहायता के लिये यहाँ क्लिक करेंTags:  Lock-Downshort storyUmesh Tewari 'Vishwas'उमेश तिवारी 'विश्वास'लघुकथालॉक डाउन  ",satire,1,https://www.kafaltree.com/wp-content/uploads/2019/02/34830159_1986292681427355_410858701839138816_n-238x300.jpg,7 minutes
